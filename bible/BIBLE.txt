

END_TEXT
START_TEXT

Gen (Ker)
B8.1.2.
Genesis (Cambridge, Corpus Christi College, MS. 201): (Ker in) Crawford 1922 (1969), 444-56.



 37.1. Her cydde god ælmihtig his mildheortnisse þe he abrahame
behet &amp; iosepe &amp; abrahames ofsprincge.
 37.2. Þa þa iosep wæs <foreign>XVI</foreign> wintra þa heolde his fæder
heorde mid his gebroðrum &amp; he wæs mid belan sunum &amp; zeluan his
fæder wiua ac hine gewregdon his gebroðra to heora fæder þære
mæstan wrohtæ.
 37.3. Soðlice israhel luuode iosep ouer ealle his sunu &amp;
forþan þe he hine gestrinde on his ylde &amp; het him weorcan ringfage
tunecan.
 37.4. Ða his gebroðra þæt gesawon þæt his fæder
hine swiðor luuode þonne his oðre suna þa onscunedon hi hine &amp; ne
mihte nane freondrædene wið hine habban.
 37.5. Witodlice hit gelamp þæt him gemætte an sweuen &amp;
he rehte þæt his gebroðrum þuruh þæt hig hine hatedon þe
swiðor.
 37.6. &amp; he cwæð to heom gehyrað min sweuen þe me
gemætte.
 37.7. Me þuhte þæt we bundon sceauas on æcere &amp; min
sceaf arise &amp; stode uprihte eowrum sceauum on middan &amp; eowre gilmas
stodon abuton &amp; abugon to minum sceaue.
 37.8. Ða cwædon his gebroðra cwyst þu byst ðu ure kininc
oððe beo we þine hyrmen; Witodlice þurh þis sweuen &amp; þurh þas
spræce hi hine hatedon &amp; hæfdon andan to him.
 37.9. Oþer sweuen him gemætte &amp; rehte þæt his
gebroðrum &amp; cwæð ic geseah on swefne swilce sunna &amp; mona &amp;
endleouan steorran &amp; ealle hig onbugon ongean me.
 37.10. Þa he þæt his fæder &amp; his gebroðrum rehte
þa ðreatode his fæder hine &amp; cwæð Hwæt sceal þis beon þe
þu gesawe sculon we abugan ðe ic &amp; þin modor &amp; þine
gebroðra.
 37.11. Witodlice his gebroðra yrsodon swiðe wið hine &amp; se
fæder hit mænde stillice.
 37.12. Þa þa his gebroðra wæron to lange on sichem mid
heora uæder heordum on læswum.
 37.13. Ða ewæð israhel to iosepe þine gebroðra healdað
sceap on sihhima.
 37.14. Far to heom &amp; loca hwæðer hit si wel mid heom &amp;
mid heora heordum &amp; cum to me &amp; cyð me hu hit si; He com þa to
sichem fram ebrom dene.
 37.15. &amp; hine gemette þar an man þa eode he on gedwolan
þa axode he hine hwæt he sohte.
 37.16. He andswarode iosep &amp; cwæð Ic sece mine gebroðra
hwar hi hyre heorde healdan.
 37.17. Ða cwæð se man to him hi uerdon of ðissere stowe ic
gehyrde þæt hi cwædon þæt hig woldon to dothaim; Iosep ferde þa
to dothaim æfter his gebroðrum.
 37.18. Ða hi hine feorran gesawon ærþan þe he to heom come
hig þohton hine to ofsleanne.
 37.19. &amp; cwædon him betweonan her gæð se swefnigend.
 37.20. Uton hine ofslean &amp; don hine on ðone ealdan pytt &amp;
secgan urum uæder þæt wilde deor hine fræton; þonne byð gesene
hwæt him his sweuen fremige.
 37.21. Soðlice þa ruben þis gehyrde he þohte hine to
genergienne of heora handum &amp; cwæð.
 37.22. Ne ofslea ge hine Ne we his blod ne ageoton ac wyrpað hine
on þone pytt &amp; healdað eowre handa unbesmitene þæt he sæde
forþon þe he wolde hine generian of heora handum &amp; his fæder
agiuan.
 37.23. Sona swa he to his gebroðrum com þa bereauodon hig hine
his tunecan.
 37.24. &amp; dydon hine on þone ealdan pytt.
 37.25. &amp; þa hig woldan etan hi gesawon <foreign>II</foreign> ismaelitisce
weguerende men comon of galaad &amp; læddon wyrt gemang on heora oluendum
&amp; tyrwan &amp; stacten on egipta land.
 37.26. Ða cwæð iudas to his gebroðrum hwæt fremað us
þeah we urne broðor ofslean.
 37.27. Selre is þæt we hine syllon to ceape ismaelitum &amp;
þæt ure handa beon unbesmitene; he his ure broðor &amp; ure flæsc
þa cwædon his gebroðra þæt hit swa mihte beon.
 37.28. &amp; þa þar uoran madianisce cypmen þa tugon hi hine
up of ðam pytte.
 37.29. &amp; sealdan hine ismaelitum wið <foreign>XXX</foreign> penegan &amp; hig
hine læddan to egypta lande.
 37.29. Ða com ruben eft to þam pytte &amp; þone cnapan ðar
ne uunde þa totær he his claðas.
 37.30. &amp; cwæð to his gebroðrum nis se cnapa na her
hwider ga ic nu.
 37.31. Þa namon hig an ticcen &amp; ofsniðon hit &amp; bedipton
his tunecan on þam blode.
 37.32. &amp; brohton to heora uæder &amp; cwædon þas
tunecan we uundon sceawa nu hwæðer hit si þines suna þe hyt ne sy.
 37.33. Þa cwæð se uæder þa þa he hig gecneow hit is
mines suna tunece; Hig cwædon þa wilde deor fræton iosep þinne suna.
 37.34. He tær ða his reaf &amp; scridde hine mid hæran
&amp; weop hyne lange tide.
 37.35. Soðlice his bearn hi gesamnode to ðam þæt hi heora
fæder gefrefrodon ac he nolde nane frefrunge underfon Ac cwæð wepende
ic fare to minum sunu to helle.
 37.36. Þa madianiscan sealdan iosep to egipta lande putiphare
þam afyredan faraones kempena ealdre.
 38.1. On þare ylcan tyde for iudas fram his gebroðrum to anum
odolamitiscum men.
 38.2. &amp; nam þar an chanaeisc wif seo wæs genemned sue.
 38.3. Be þære he gestrynde ðry suna her &amp; onam &amp;
sela.
 38.6. Soðlice iudas sealde here his sunu wif seo wæs genemned
thamar here forðferde buton bearnum.
 38.11. Ða cwæð iudas to thamare his snoru beo þu wuduwe
oþ þæt sela min sunu geweaxe þa for heo wuduwe on hire fæder huse.
 38.12. Þa æfter manegum gearum forðferde iudas wif; ða
sume dæge for iudas to his sceapscære &amp; hyras his sceaphyrda &amp; se
idolamitisce for to thamnatha.
 38.13. Þa cydde man thamare þæt hyre swegre for to
ðamnatha his sceapscære.
 38.14. Þa dyde heo of hyre wuduwan reaf &amp; nam hyre walcan
&amp; scrydde hi mid oðrum reaue &amp; eode &amp; sæt on þam wege þe
læg to þamnatha; forðam þe sela for his geoguðe hi genam sic to
gemæccan.
 38.15. Ða geseah iudas hig þa wende he þæt hit wære
myltresse ac heo helede hyre neb þæt he hig ne mihte gecnawan.
 38.16. Ða cwæð he to hyre læt me habban ðe &amp; he
nyste þæt hit wæs his snoru; þa cwæð heo hwæt sylst þu me
wið þam þe þu mine gemacan bruce.
 38.17. Þa cwæð he ic ðe sænde an ticcen of minre heorde
&amp; heo cwæð eft ic ðolie loca hwæt þu wille; Gif þu me sylst
underwed oþ þæt þu me sænde þæt þu me behætst.
 38.18. Ða cwæð iudas hwæt wilt þu to underwedde niman;
þa cwæð heo þinne ringc &amp; ðinne beah &amp; þinne stæf ðe
þu on handa hauast; Witodlice æt þam ilcan cyrre heo wearð mid cilde.
 38.19. &amp; heo eode þanon.
 38.20. &amp; iudas hyre sænde an ticcen wið his odolamitiscan
hyrde.
 38.21. &amp; he scolde feccan þæt underwed þe he ðam wiue
sealde.
 38.21. Þa ne mihte he hig findan nahwar þa axode he þa
landesmen hwar þæt wif wære þe æt þare wega gelæte sæte
þa cwædon hig þæt þar nan myltresse on lande nære.
 38.22. Ða cyrde he to iudan &amp; cwæð to him þæt he
hig ne mihte nahwar findan &amp; eac þa landesmen me sædon þæt þar
nan myltresse ne sæte.
 38.23. Ða cwæð iudas habbe hyre þæt þæt heo
hauað ne mæg heo us lease tellan; ic hyre sænde þæt ic hyre behet
&amp; þu hig ne mihtest findan.
 38.24. Þa æfter <foreign>III</foreign> monþum hi cwædon to iudan Thamar
þin snoru is forlegen &amp; hyre innoð is weaxende; þa cwæð iudas
lædað hig forð &amp; forbærnað hig.
 38.25. Þa heo wæs to þam witum gelæd þa sænde heo to
hyre swegre &amp; cwæð be þam men ic eom mid cilde þe þisne ryngc ah
&amp; þisne beah &amp; þisne stæf sceawa nu hwa þis age.
 38.26. Ða he þæt eal gecneow þa cwæð he Heo is
rihtwisra þonne ic þæt is forðan þe ic hig ne sealde selan minum
sunu &amp; þeahhwæðere næfde he hig syððan.
 38.27. On þare kennigctide ætywdon twegen getwisan on hyre
innoþe &amp; on cylda forðcyme; Se oðer ræhte forð his hand &amp;
seo byðerþinenu wrað wyrmreadne þræd þar on &amp; cwæð.
 38.28. Þes cymð raðor.
 38.29. &amp; he teah eft þa hand ongean &amp; se oðer com þa
cwæð þæt wif wig is weal todæled for þi &amp; for þan heo
namde his naman fares.
 38.30. Siððan com se oðer on þæs handa wæs se
wyrmreada þræd þone heo nemde zara.
 39.1. Witodlice man lædde iosep to egypta lande &amp; hine þar
gebohte putifar se afyreda faraones heres ealdor egyptisc man æt þam
ismaelitiscum mannum þe hine þyder læddon.
 39.2. &amp; drihten wæs mid him; Se man wæs wel donde on
eallum þinge &amp; wunode on his hlafordes huse.
 39.3. He wiste ful georne þæt god hine lufode &amp; ealle þa
þingc þe he dide he dyde be his dihte.
 39.4. Iosep hæfde mycele gyuu to his hlaforde &amp; þenode him
&amp; betæhte him eall þæt he ahte to bewitanne.
 39.5. &amp; drihten bletsode þæs egyptiscan æhta for
iosepes þingum &amp; gemænigfylde his speda ægðer ge on tunum ge on
landum.
 39.6. Iosep wæs fæger &amp; wlitig on ansyne.
 39.7. Witodlice his hlæfdige hine luuode &amp; cwæð to him
slap mid me.
 39.8. Ac he nolde nateshwon hyre þæs tiðian &amp; he
cwæð min hlauord me hæfð betæht ealle his þingc &amp; he nat
ealles hwæt he ah.
 39.9. Nafað he nan ðingc þæt ne si on minum anwealde buton
þe þe his wif eart hu mæg ic swa yfele don wið hine &amp; wið god
syngian.
 39.10. Þillicum wordum hy hine befealh ælce dæg þa
wearð þæt wif wrað þan geongan cnapan forðan þe he ascunode
unrihthæmed.
 39.11. Hit gelampt sic þa sume dæge þæt iosep wæs ana
on his hlafordes huse.
 39.12. Þa teah hy hine be his claðum &amp; cwæð to him
slap mid me þa ætarn he ut &amp; forlet his wæuels on hyra handa.
 39.14. Þa rymde heo to hyre hiwum &amp; cwæð Nu com þes
ebreisca cnapa in to me þæt he me gebismrode he eode in to me forðan
þæt he me ofername.
 39.15. Ac þa he gehyrde þæt ic rymde þa forlet he his
wæuels &amp; fleah ut.
 39.16. Þisne wrenc heo beþohte hyre sylf &amp; þa hyre
hlaford ham com þa cwæð heo.
 39.17. Se ebreisce weal þe þu me hider brohtest eode in to me
þæt he me gebysmrode.
 39.18. Ac sona swa ic hrymde he forlet me &amp; his wæuels &amp;
arn ut.
 39.19. Þa se hlauord þæt gehyrde þa wearð he swiðe
yrre &amp; gelyfde wel heora wordum.
 39.20. &amp; wearp ða iosep on cwearterne þær mon þæs
kyninges ræplinges heold &amp; he wæs þær belocen.
 39.21. &amp; drihten wæs mid him &amp; gemiltsode him &amp;
gedyde þæt þæs cwearternes ealdor him wearð swiðe hold.
 39.22. Se him betæhte ealle þa gebundenen men þe þar
gehæfte wæron.
 39.23. &amp; he ne cuðe nan þingc þar on þa þa hi him
betæhte wæron Ac drihten wæs mid him &amp; dihte him hwæt he don
scolde.
 40.1. Ða þis wæs ðus gedon þa gelamp hit þæt <foreign>II</foreign>
men agylten of hirede wið heora hlauord þæt wæs egypta kyninges byrle
&amp; his bæcestre.
 40.2. &amp; faraon wæs swiðe yrre wið hi; Se oðer bewiste
hys byrlas &amp; se oðer his bæcestran.
 40.3. Þa dyde man hig on cwearterne On þam wæs eac iosep
gebunden.
 40.4. &amp; ðæs cwearternes hyrde hig betæhte iosepe &amp;
he þenode heom.
 40.5. Þa binnan þam fyrste hig beggen gesawon sweuen on anre
nihte.
 40.6. Þa wæron hig swiðe unrote on mergen.
 40.8. &amp; cwædon to iosepe wyt gesawon sweuen ac wit nyton hwa
hit unc atelle hwæt hit behealde; ða cwæð iosep seccað me hwæt
gyt gesawon.
 40.9. Þa rehte ðare byrla ealdor him his sweuen &amp; cwæð
ic geseah wingeard.
 40.10. On þam waeron <foreign>III</foreign> clystru &amp; ic geseah þæron
weaxende blosman litlum &amp; litlum &amp; æfter þam blosman winbergan.
 40.11. &amp; faraones drenceuætt on minra handa &amp; ic nam
þa winbergan &amp; wrang on þæt fætt &amp; sealde faraone.
 40.12. Ða cwæð iosep þis his þin sweuen þa <foreign>III</foreign>
clystru þæt sind <foreign>III</foreign> dagas nugit &amp; æfter þam faraon
geðencgð þine þenunga &amp; he set þe to þare ylcan note þe þu
ær hæfdest &amp; þu sylst him his drenceuætt eal swa ðu ær
dydest.
 40.14. &amp; Geðenc me þonne þe þin wise wel licie &amp;
lær faraon þæt he me ut alæde of ðisum cwearterne.
 40.15. Forðon þe ic wæs dearnunga forstolen on ebrea lande
&amp; her unscyldig on pytt beworpen.
 40.16. &amp; þa ðara bæcestra ealdor gehyrde hu gleawlice he
þæt sweuen rehte þa cwæð he la leof ic geseh sweuen me þuhte
þæt ic hæfde <foreign>III</foreign> windlas mid meluwe ouer min heafod.
 40.17. &amp; þæt on þam uuemestan windle wære manega
cynna gebæc &amp; fugelos sic æton of ðam.
 40.18. Ða andwyrde iosep &amp; cwæð þis is þin sweuen;
þa <foreign>III</foreign> windlas þæt sind <foreign>III</foreign> dagas nu git.
 40.19. &amp; æfter þam hæt faraon þe ahon on rode &amp;
fugelas fretað þin flæsc.
 40.20. Siððan wæs se <foreign>III</foreign> dæg faraones gebyrtyd þa
worhte he mycelne gebyrscipe his cnihtum þa amang þam þa geþohte he
þara byrla ealdor; &amp; ðæra bæcestra.
 40.21. &amp; he gesette þæra byrla ealdor to ðære ilcan
note þe he ær hæfde.
 40.22. &amp; þone oðerne he het hon on gealgan; ða wæs
iosepes soðfæstnys auandod.
 40.23. &amp; ðeahhwæðere þæra byrla ealdor forgeat
iosepes ærende.
 41.1. Æfter twam gearum faraone mætte þæt he stode be
anre ea.
 41.2. &amp; him þuhte þæt he gesawe gan up of ðam flode
<foreign>VII</foreign> fægere oxan &amp; swiðe uætte.
 42.20. Hider to me hi didon swa swa he heom bebead.
 42.21. &amp; cwædon heom betweonan be gewirhtum we þoliað
þas þingc we syngedon on urum broðer &amp; we sawon his angsumnesse &amp;
he us georne friðes bæd ac we him nanes ne tiþodon forþam com þis
geswinc ouer us.
 42.22. Þa cwæð ruben cweþe ge ne sæde ic ær þæt
ge syngodon on þam cnapan &amp; ge me ne gelyfdon; Ac nu man hine wrecð.
 42.23. Hi nyston þæt iosep hi gecneow.
 42.24. &amp; he wænde hine þa lytwon fram heom &amp; weop
&amp; wænde eft to heom &amp; nam symeon &amp; band hine beuoran heom.
 42.25. &amp; bead his ðegnum þæt hi gefyldon heora saccas
mid hwæte &amp; legdon dearnunga heora ælces seoluor on heora saccan
&amp; formete to eacan &amp; hi dydon swa.
 42.26. Hi uoron þa &amp; læddon heora hwæte on heora
assum.
 42.27. Þa hi be wege wæron þa undyde heora an his sacc &amp;
wolde syllan his assan fodder.
 42.28. Þa cwæð he to his gebroðrum þa he þæt feoh
geseah on þæs sacces muðe þis feoh is eal her on urum saccum þe we
mid ceapodon; he wurdon þa ealle afyrhte &amp; cwædon heom betweonan
hwæt is he þe þis god us gedyde.
 42.29. Ða comon hig to iacobe heora fæder on chanaan lande
&amp; rehton him ealle þa þingc þe heom on siðe gelumpon.
 42.30. &amp; hu stiðe se landhlauord spræc wið hi &amp;
cwædon se landhlauord wende þæt we sceaweras wæron.
 42.31. &amp; we cwædon we synd ful getriwe ne þence we nanes
yueles.
 42.32. We <foreign>XII</foreign> gebroðra wæron anes esnes suna &amp; we him
sædon se an is dead &amp; se gingesta is mid urum uæder.
 42.33. Ða cwæð he to us ic wille geuandian hwæðer ge
getrywe synd lætað eowerne ænne broðor mid me &amp; nimaþ þa
þinc þe eowre hiwon beðurfon &amp; farað.
 42.34. &amp; lædað eowerne gingestan broðor to me þæt
ic wite þæt ge sceaweras ne beon &amp; þæt ge þisne eowerne
broðor geueccan þe her on bendum sitt &amp; þæt ge siððan leafe
habban to bigcanne loca hwæt ge willan.
 42.35. Ða hig þus spræcon þa tugon hi heora hwæte of
heora saccum &amp; fundon þar eall heora feoh &amp; hi wurdon þa ealle
aferede.
 42.36. Ða cwæð iacob heora uæder bearnlease ge habbað
me gedon; Næbbe ic nu iosep &amp; simeon is gebunden &amp; nu ge willað
niman beniamin æt me; þa andswerode ruben &amp; cwæð ic hæbbe <foreign>II</foreign>
suna ofsleah þa beggen gif ic hine þe ongean ne bringe; Syle hine me on
hand &amp; ic hine giue ðe on þinre handa; þa cwæð iacob ne cymð
beniamin mid eow forðon iosep his broðor is dead &amp; he is ana to laue
&amp; hu þonne gif him hwilc yfel on þam lande gelimpð æfre ic wurðe
syððan geomriende.
 43.1. Ða amang ðam hungre þa se mete ateorode þe hi of
egypta lande brohton.
 43.2. Þa cwæð iacob to his sunum farað to egipta lande
&amp; bicgað us sumne dæl metes.
 43.3. Þa cwæð iudas þæs landes ealdor swor aðas
beuoran us þæt we ne moston cumon beuoran him buton we brohton urne
gingestan broðor mid us.
 43.4. Nu witodlice gyf þu hine wilt mid us sændon we uarað
ætgædere &amp; bicgað þa þingc þe we beþuruon.
 43.5. Gyf þu þonne nelt ne durre we þar cumon.
 43.6. Ða cwæð israhel to heom earmlice dydon ge wið me
þa ge him sædon þæt ge a ma gebroðra hæfdon.
 43.7. Ða cwædon hi Se man us axode eal be endebyrdnesse ymbon
ure cyn &amp; hwæðer ure uæder leouode &amp; hwæðer we gebroðra
hæfdon &amp; we him andwerdon þæs þe he us axode &amp; we nyston
þæt he þæs gyrnan wolde þæt we urne broðor þyder lædan
scolde.
 43.8. Iudas cwæð eft to his fæder send þone cnapan mid me
þæt we magon bicgan þa þinc þe we beþurfon þæt we ne
forwyrðon.
 43.9. Ic underuo þone cnapan &amp; bide his eft æt me &amp;
buton ic hine bringe eft ham &amp; hine þe betæce beo ic deaðes
scyldig.
 43.10. Gyf þys yldingc nære nu we wæron cumene oðre
syðan.
 43.11. Ða cwæð israhel gyf ge þonne nyde don sculon doð
þonne swa ge willan; Nimað eac of eowrum selestum wæstmum &amp; on uatum
&amp; brincgað þam men to lake &amp; sumne dæl tyrwan &amp; hunig &amp;
stor &amp; recels &amp; æcerenu &amp; hnyte.
 43.12. &amp; twa swa mycel seolfres swa ge ær hæfdon þi
læs þe ge beon gedwealde.
 43.13. &amp; nimað eowerne broðor &amp; farað to þam men.
 43.14. Min drihten hine do glædne wið eow &amp; þæt he
gyue eow eowerne broðor þe he þær mid him hafað &amp; eac min cyld
beniamin; Ic eom nu bereauod minra bearna.
 43.15. Ða naman hig þa lac &amp; twiueald feoh &amp; beniamin
&amp; foron to egypta lande to iosepe.
 43.16. Þa he hig geseah &amp; beniamin mid heom þa cwæð he
to þan gereuan læd in þas men &amp; gearwa ure þenunga þæt þas
men magon etan mid me to middæges.
 43.17. &amp; he dyde swe he him beboden hæfde þa hi þer inne
wæron.
 43.18. Þa wyrdon hi swiðe afyrhte &amp; cwædon heom
betweonan for þam feohe þe we on urum sacce fundon we synd hider inn
gelædde þæt he wile us æt urum assum bereauian &amp; urum þingum
&amp; us sylfe ðeowige.
 43.19. Þa cwædon hig to þam wicnere.
 43.20. We biddað þe leof þæt þu hlyste ure spræce
Whilon ær we wæron her &amp; bohton us hwæte.
 43.21. &amp; þa we geceapod hæfdon &amp; we hamwerd wæron
þa undydan we ure saccas; þa fundon we þæt feoh þær on þe we
ær sealdon; Nu habbe we hit gebroht ongean be þam ylcan gewihte.
 43.22. &amp; eac oðer seoluor mid to ceapienne nyton we hwa hit
on urum saccas dyde.
 43.23. Þa cwæð se reua Sy sib mid eow; Ne ondræde ge
eowerne god forðon eower god eow sealde goldhord on eower saccas; Witodlice
þæt feoh þe ge me sealdon ic habbe auandod &amp; he lædde þa ut
symeon to him.
 43.24. &amp; hi þwogon heora fet &amp; he sealde heora assan
foddor.
 43.25. Soðlice hi legdon forð heora lac ongean þæt iosep
in eode.
 43.26. &amp; feollon ealle to his fotum.
 43.27. Iosep hi oncneow arwyrðlice &amp; axode hi hwaðer heora
fæder hal wære þe hi him foresædon oððe he leofode.
 43.28. Ða cwædon hig gesund he is þin þeow ure fæder
gyt he leofað.
 43.29. Ða iosep geseh his gemedredan broðor beniamin; þa
cwæð he is þis se cnapa þe ge me foresædon &amp; eft he cwæð
God miltsige þe sunu min.
 43.30. &amp; he wearð þa swa swiðe astyred þæt him
feollon tearas of his eagan for his broðor þingum &amp; he eode into his
beorclyfan &amp; weop swiðe sare.
 43.31. &amp; þa he ðæs wopes geswican hæfde þa eode he
into heom &amp; hi æton ætsomne.
 43.32. On sundron þa egyptiscan &amp; sundron þa ebreiscan; Hit
næs na alyued þæt hi ætgædere æton.
 43.34. &amp; hi man oferdrencte.
 44.1. Þa bead iosep his gereuan &amp; cwæð Fyllað heora
saccas mid hwæte &amp; lege heora ælces feoh on his agenne sacc.
 44.2. &amp; nim minne seolfrena læuel &amp; þæs hwætes
weorð þe he sealde &amp; do on þæs gingestan sacc &amp; he dyde þa
swa.
 44.3. On mergen þa hi uerdon.
 44.4. &amp; hig wæron butan þara byrig &amp; hæfdon eac
sumne dæl weges geuaran ða cwæð iosep to his gerefan aris &amp; far
æfter þisum mannum &amp; þonne ðu hig gefangen hæbbe þonne axa
þu hi hwi hi woldon god mid yfele forgildan.
 44.5. &amp; sege heom þæt se læuel þe hi forstolen
habbað wæs minum hlauorde swyðe dyre yuele habbe ge gedon.
 44.6. He dyde þa swa him beboden wæs &amp; þa hig gefangene
wæron hi cwædon.
 44.7. Hwi tihð ure hlauord us swa myceles falses.
 44.8. Þæt feoh þe we uundon on urum saccum þæt we
læddon to ðe of chanaan lande; Wenst þu þæt we stælon þines
hlauordes gold oððe his seolfor.
 44.9. Sec hit &amp; sy he ofslagan se ðe þu hine mid finde.
 44.10. Ða cwæð he sy hit swa ge cwædon Mid swa hwan swa
ic hit mid fynde beo he mines hlauordes þeow &amp; beon þa oðre
clæne.
 44.11. &amp; hi efston þa &amp; dydon heora saccas nyðer.
 44.12. &amp; he sohte fram þam yldestan oð ðone gingestan
oþ þæt he funde þone læuel on beniamines sacce.
 44.13. &amp; hi ealle wyrdon swiðe dreorige &amp; semdon heora
assan &amp; cyrdon eft to ðære byrig.
 44.14. Þa eode iudas fyrmest in mid his gebroðrum to iosepe
&amp; hi feollon ealle ætgædere beuoran iosepe.
 44.15. &amp; Iosep cwæð; hwi woldon ge swa don wendon ge
þæt ge mihton me bedydryan minne gelican.
 44.16. Þa cwæð iudas to him hwæt magon we cweðan ongean
þe hlauord; Nabbe we nane tala ongean þe; god hafað arasod ure
unrihtwisnesse; Nu we synd ealle þine þeowas ægðer ge we ge se þe se
læuel mid funden is.
 44.17. Þa cwæð iosep Nelle god þæt ic swa do Ac si he
min þeowa þe þone læuel forstæl &amp; fare ge to eowrum fæder.
 44.18. Þa eode iudas him near &amp; spræc þristelicor wið
hine; Ic bidde ðe hlauord þæt ic mote buton yrre wið ðe sprece þu
eart min hlauord under faraone.
 44.19. Þu axodest us ær hwæðer we hæfdon fæder
oððe modor.
 44.20. &amp; we cwædon we habbað ealdne uæder &amp; he
hæfð mid him urne gingestan broðor þone he gestrynde on his ylde &amp;
his gemeddredan broðor wæs dead &amp; he luuað hine ænne ouer us
ealle.
 44.21. &amp; þu bude us þæt we hine læddon to þe
þæt þu hine gesawe &amp; woldest witan be þam þæt we næran
sceaweras; Nu we habbað hine earfoðlice begitan æt urum uæder &amp;
hine hyder gebroht.
 44.32. Ic swor aðas minum fæder þæt ic hine ham ongean to
him brohte &amp; ic hine nam on minne truwan &amp; cwæð to him buton ic
hine ongean bringe eft to ðe ic beo æfre scyldig wið ðe.
 44.33. Hlauord min læt faran þone cnapan ham mid his broðrum
&amp; ic beo þin þeowa for him.
 44.34. Ne dear ic faran butan þam cnapan þi læs þe ic
geseo mines fæder sarnysse.
 45.1. Ða ne mihte iosep hine na lengc bedyrnan Ac he draf ealle
þa egyptiscan ut þæt nan fremde man nære betweox him.
 45.2. &amp; he weop ða &amp; clypode hluddre stemne þæt þa
egyptiscan hit gehyrdon &amp; eall faraones hired.
 45.3. &amp; he cwæð to his gebroðrum ic eom iosep leofað
ure fæder nu git þa ne mihton his gebroðra him for ege geandwerdan.
 45.4. Þa grette he hi arwurðlice &amp; cwæð ic eom iosep
eower broþor ðe ge sealdon to egypta lande.
 45.5. Ne ondræde ge eow nan þinc ne eow ne ofþince þæt
ge me sealdon on þis rice; Soðlice for eowre þearue me sænde god to
egipta lande.
 45.6. Nu <foreign>II</foreign> twa gear wæs hungor ofer ealle eorðan &amp; git
sculon <foreign>V</foreign>; On þam man ne mæg naðer ne erian ne ripan.
 45.7. Ac god me sænde to þam þæt ge beon gehealdene &amp;
þæt ge habban þæt ge magon big libban.
 45.8. Þæt næs na eowres þances ac wæs þurh god
þæt ic þurh his willan hider asænd wæs &amp; se dyde me swilce ic
wære faraones fæder &amp; his hiredes hlauord &amp; he gesette me to
hiredes ealdre ofer egypta lande.
 45.9. Farað hrædlice to minum fæder &amp; secgað him
þæt god me sette to hlauorde eallum egiptum; Beodað him þæt he fare
to me.
 45.10. &amp; wunige on gessen lande &amp; beo me gehænde he
&amp; his suna &amp; his bearna bearn &amp; eowre sceaphyrdas &amp; eowre
hryðerhyrdas &amp; eal þæt ge agon.
 45.11. &amp; ic eow fede; gyt synd <foreign>V</foreign> hungor gear bæfton; doð
þus þæt ge ne forwyrðon.
 45.12. Nu ge geseoþ hu hit mid me is &amp; ge gehyrað hwæt
ic eow to sprece.
 45.13. Kyðað minum fæder eal min wuldor &amp; ealle þa
þinc ðe ge gesawon on egypta lande; Efstað nu &amp; lædað hine to
me.
 45.15. &amp; he clypte heora ælcne &amp; cyste hi &amp; weop
þa; æfter þisum hi dorston sprecan wið hine.
 45.16. Þa spræc man ofer eal &amp; widmærsode þæt
iosepes gebroðra comon to faraone &amp; farao wæs glæd &amp; eal his
hired.
 45.17. &amp; he bead iosepe þæt he bude his gebroðrum &amp;
þus cwæð Semað eowre assan &amp; farað to chanaan lande.
 45.18. &amp; nimað eowera fæder &amp; eower mægðe &amp;
cumað to me &amp; ic eow sylle ealle egipta god.
 45.19. Beod heom eac þæt hi niman heora fæder &amp; efston
hider swa hi raþost magon.
 45.20. &amp; ne forlæton ge eowres ydysces nan ðinc forðam
ealle egypta speda beoð eowre.
 45.21. Israheles suna dydon swa heom beboden wæs &amp; iosep him
sænde wænas eal swa farao him bebead &amp; formete.
 45.22. &amp; sealde heora ælcum twa scrud &amp; <foreign>CCC</foreign>
sylfringa.
 45.23. &amp; he sænde his fæder <foreign>X</foreign> assan þa wæron
gesemede mid feo &amp; mid rægle &amp; mid egyptum welum &amp; <foreign>X</foreign> þa
bæron hlaf &amp; hwæte.
 45.24. Witodlice he let his gebroðra þa faran &amp; cwæð
to heom ne forlæte ge nan þingc be wege &amp; beoð swiðe gesome.
 45.25. Hi foron þa of egypta lande &amp; comon þa to chanaan
lande to iacobe heora fæder.
 45.26. &amp; cwædon to him la leof fæder iosep leofað þin
suna &amp; wealt ealles egypta landes; þa iacob þæt gehyrde þa þuhte
him swylce he of heuegum slæpe awacnode &amp; þeahhwæðere him ne
gelyfde.
 45.27. Hi rehton þa eall of heora færelde eall be
endebyrdnesse &amp; þa þa he geseah þa wænas &amp; ealle þa þing
þe him gesænd wæren his gast wearð þa geedcucod.
 45.28. &amp; he cwæð genoh ic hæbbe gyf iosep min suna gyt
leofað; Ic fare nu &amp; geseo hine ærðam þe ic swylte.
 46.1. Israhel ferde þa mid eallum þam þe he hæfde oð
þæt he com to aðswara pytte &amp; þar offrode lac isaaces gode his
fæder.
 46.2. &amp; god hine gehyrde &amp; cleopode to him &amp; cwæð
Iacob iacob; &amp; he him andswarode &amp; cwæð; Her ic eom hlaford.
 46.3. &amp; god cwæð to him ic eom se stranga god þines
fæder; Ne ondræd þu þe Ac far to egypta lande forðam þe ic gedo
þe weligne.
 46.4. Ic fare nu ðyder mid þe &amp; þanon ic þe læde.
 46.5. Iacob aras þa fram þam pytte &amp; his suna hine naman
mid litlingum &amp; mid heora wifum &amp; mid þam wænum þe farao þyder
sænde þonne ealda man on to ferienne.
 46.6. &amp; ealle þa þing þe he ahte on chanaan lande &amp;
he com þa to egypta lande mid eallum his kynne.
 46.8. Soðlice þis synd israhela naman þe uoran in to egypta
lande he mid his sunum Se frumcenneda ruben.
 46.9. &amp; rubenes sunu Enoh &amp; fallu &amp; charm.
 46.10. Simeones suna Gamuel &amp; Diamin &amp; achod &amp; iachim
&amp; Saher &amp; Sauw, Chana Nytedes suna.
 46.11. &amp; Leuies suna ierson &amp; caað &amp; merari.
 46.12. Iudas suna Her &amp; onham &amp; Sela &amp; fares &amp;
saram her &amp; onham forðferdon on chanaan lande; &amp; Fares suna wæron
akennede esrom &amp; amuel.
 46.13. Þis wæron isachares suna, Thola &amp; phua &amp; iob
&amp; semron.
 46.14. &amp; ðis wæron zabules suna, Sared &amp; elon &amp;
iaelel.
 46.15. Ðys synd lian suna þe heo akende on mesopotamia sirie
myd dian hire dehter þæt wæron ealra <foreign>III</foreign> &amp; <foreign>XXX</foreign> mid sunum &amp;
mid dohtrum.
 46.16. Ðis wæron gaades suna, sephio &amp; Thagis Suni &amp;
essebon her &amp; arodi &amp; areli.
 46.17. Ðis wæron asseras suna, Gamme &amp; iessui &amp; iesua
&amp; bæria &amp; sara heora sweostor.
 46.19. Ðis wæron racheles suna Iacobes wiues, Iosep &amp;
beniamin.
 46.20. &amp; Iosep gestrynde suna on Egypta lande be Asenehte
Putiphares dohter þæs sacerdes of Eliopoleus &amp; hi hatton Manases &amp;
Effraim.
 46.21. Ðis wæron Beniamines suna, Bela &amp; Bethor &amp;
Arbel Iera &amp; Naam, Rehi &amp; Rosmoim &amp; Opfam &amp; Ared.
 46.22. Rachel akende be Iacobe <foreign>XIII</foreign> suna.
 46.23. Þus hatte Danis suna, Vsim.
 46.24. Þis wæron Naptalimes suna, Hasiel &amp; Gum &amp;
Iesser &amp; Salem.
 46.27. Witodlice Iacob ferde <foreign>LXX</foreign> sum to Egypta lande.
 46.28. Þa sænde he Iudas beuoran him to Iosepe þæt he
sceolde cyðan him þæt he come ongean hine to Iessen lande.
 46.29. Þonne he ðyder come Iosep þa gearwode his carm &amp;
for ongean his fæder &amp; þa he hine geseah he cleopodo hine &amp; weop.
 46.30. &amp; Iacob cwæð, nu ic mæg swyltan blyðelice nu
ic þe geseo &amp; þe mine æhta betæce.
 46.31. &amp; Iosep cwæð þa to his gebroðrum &amp; to ealle
his hiwrædene, Ic fara nu &amp; cyðe faraone þæt ge comon to me.
 46.32. &amp; ic secge him þæt ge synd hyrdas &amp; habbað
gebroht mid eow eal þæt ge ahton.
 46.33. &amp; þonne he eow clypað &amp; axað eow hwæt ge
don cunnon.
 46.34. Þonne secge ge him þæt ge synd sceaphyrdas fram
cildhade ge we ge eowre fæderas oþ þisne andwerdan dæg; Secgað
þus þæt ge magon eardian on Iessen lande forþan þe ealle Egyptiscan
onscunian sceaphyrdas.
 47.1. Ða eode Iosep in to faraone &amp; cwæð to him, Min
fæder &amp; mine gebroðra &amp; hyra sceaphirdas &amp; hyra hryðerhyrdas
&amp; ealle þa þingc þe hi agon comon of Chanaan.
 47.2. Witodlice þa his <foreign>V</foreign> gingestan gebroðra beuoran þam
kyninge.
 47.3. Ða axode he hi hwæt hi wyrcan cuðe hi andswerodon him
&amp; cwædon we synd sceaphyrdas þine þeowas we &amp; ure fæderas.
 47.4. We comon to þam hider þæt we wunedon on þinum lande
forðam þe we nabbað nan gærs urum heordum &amp; hungor is on Chanaan
lande &amp; we biddað þe nu þæt we þine þeowas beon moton on
gessen lande.
 47.5. Ða cwæð se cyningc to Iosepe, ðin fæder &amp;
þine gebroðra syndon cumene hyder.
 47.6. Þu canst Egypta land geloga hig on þam selestan healf
&amp; syle heom gessen land gyf þu wite þæt hig gleawe synd &amp; sete
hi to ealdrum ofer minre heorde.
 47.7. Æfter þisum lædde Iosep his fæder in to þam
kyninge &amp; sette hine beuoran him; þa bletsode se kining hine &amp; axode
hine hu eald he wære.
 47.9. Ða andswerode he him &amp; cwæð an hund wintra.
 47.10. &amp; se cyningc hine bletsode &amp; he eode ut.
 47.11. Iosep sealde his gebroðrum tun on Egypta lande on þam
selestan ende Ramases eal swa farao him bebead.
 47.12. &amp; fedde hi &amp; ealle his fæder hiwrædene.
 47.13. Soðlice hlaues wæs wana on eallum ymbhwyrftum &amp;
hungor fornam swyðost Egypte &amp; Chanaan land.
 47.14. &amp; Iosep hæfde gegaderod eal þæt feoh þe hi
ahton &amp; gebroht on þæs kynges madmhuse.
 47.15. Þa þa heora feoh ateorade þa com eall Egipta folc to
Iosepe &amp; cwædon to him, Syle us mete hlauord elles we sculon swyltan
beforan ðe nu we feoh nabbað.
 47.16. He andswerade heom þa &amp; cwæð, driuað hider
eower orf gif ge feoh nabban &amp; ic eow sylle mete þar wið.
 47.17. &amp; hi dydon swa &amp; he sealde heom mete wið horsum
&amp; wið hryðerum &amp; wið sceapum &amp; wið assum &amp; he uedde hi
wið heora orfe.
 47.18. Þa comon hi eft to him on þam æftran geare &amp;
cwædon, Ne hele we þe hlauord þæt we nabbað naðer ne feoh ne orf
&amp; þu sylf wast.

END_TEXT
START_TEXT

Gen
B8.1.4.1.
Genesis (London, British Library, MS. Cotton Claudius B.IV): Crawford 1922, 81-211.



 1.1. ON angynne gesceop God heofonan &amp; eorðan.
 1.2. Se eorðe soðlice wæs idel &amp; æmti, &amp;
þeostra wæron ofer ðære nywelnysse bradnysse; &amp; Godes gast wæs
geferod ofer wæteru.
 1.3. God cwæð ða: Gewurðe leoht, &amp; leoht wæarð
geworht.
 1.4. God geseah ða ðæt hit got wæs, &amp; he todælde
þæt/ leoht fram ðam ðystrum.
 1.5. &amp; het ðæt leoht dæg &amp; þa ðystru niht: ða
wæs geworden æfen &amp; merigen an dæg.
 1.6. God cwæð ða eft: Gewurðe nu fæstnys tomiddes ðam
wæterum &amp; totwæme ða wæteru fram ðam wæterum.
 1.7. &amp; God geworhte ða fæstnysse, &amp; totwæmde ða
wæteru, ða wæron under ðære fæstnysse, fram ðam ðe wæron
bufan ðære fæstnysse: hit wæs ða swa gedon.
 1.8. &amp; God het ða fæstnysse heofonan, &amp; wæs ða
geworden æfen &amp; mergen oðer dæg.
 1.9. God ða soðlice cwæð: Beon gegaderode ða wæteru
ðe synd under ðære heofonan &amp; æteowige drignys; Hit wæs ða
swa gedon.
 1.10. &amp; God gecygde ða drignysse eorðan &amp; ðæra
wætera gegaderunga he het sæ God geseah ða ðæt hit god wæs.
 1.11. &amp; he cwæð: Sprytte seo eorðe growende gærs
&amp; sæd wyrcende &amp; æppelbære treow wæstm wyrcende æfter
his cynne, ðæs sæd sy on him syluum ofer eorðan; Hit wæs ða swa
gedon.
 1.12. &amp; seo eorðe forðteah growende wyrta &amp; sæd
berende be hyre cynne &amp; treow wæstm wyrcende &amp; gehwilc sæd
hæbbende æfter his hiwe; God geseah ða ðæt hit god wæs.
 1.13. &amp; wæs geworden æfen &amp; mergen se ðridda
dæg.
 1.14. God cwæð ða soðlice: Beo nu leoht on ðære
heofenan fæstnysse, &amp; todælan dæg &amp; nihte, &amp; beon to
tacnum &amp; to tidum &amp; to dagum &amp; to gearum.
 1.15. &amp; hi scinon on ðære heofenan fæstnysse &amp;
alihton ða eorðan; Hit wæs ða swa geworden.
 1.16. &amp; God geworhte twa micele leoht, þæt mare leoht to
ðæs dæges lihtinge, &amp; ðæt læsse leoht to ðære nihte
lihtinge, &amp; steorran he geworhte.
 1.17. &amp; gesette hi on ðære heofenan, ðæt hi scinon
ofer eorðan.
 1.18. &amp; gymdon ðæs dæges &amp; ðære nihte &amp; to
dældon leoht &amp; ðystro; God geseah ða þæt hit god wæs.
 1.19. &amp; wæs geworden æfen &amp; mergen se feorða
dæg.
 1.20. God cwæð eac swylce: Teon nu ða wæteru forð
swymmende cynn cucu on life &amp; fleogende cynn ofer eorðan under þære
heofonan fæstnysse.
 1.21. &amp; God gesceop ða ða miclan hwalas &amp; eal lybbende
fisccyn &amp; styrigendlice, ðe ða wæteru tugon forð on heora hiwum,
&amp; eall fleogende cyn æfter heora cynne; God geseah ða ðæt hit god
wæs.
 1.22. &amp; bletsode hi, ðus cweðende: Weaxað &amp; beoð
gemænifylde, &amp; gefyllað ðære sæ wæteru, &amp; ða fugelas
beon gemænifylde ofer eorðan.
 1.23. &amp; ða wæs geworden æfen &amp; merigen se fifta
dæg.
 1.24. God cwæð eac swilce: Læde seo eorðe forð cuce
nytena on heora cynne &amp; creopende cyn &amp; deor æfter heora hiwum; Hit
wæs ða swa gedon.
 1.25. &amp; God ða geworhte ðære eorðan deor æfter
heora hiwum &amp; ða nytenu &amp; eall creopende cynn on heora cynne; God
geseah ða ðæt hit god wæs.
 1.26. &amp; cwæð: Vton wyrcan man to anlicnysse &amp; to ure
gelicnysse, &amp; he sy ofer ða fixas &amp; ofer ða fugelas &amp; ofer ða
deor &amp; ofer ealle gesceafta &amp; ofer ealle creopende, ðe styriað on
eorðan.
 1.27. God gesceop ða man to his anlicnysse, to Godes anlicnysse
he gesceop hine; werhades &amp; wifhades he gesceop hi.
 1.28. &amp; God hi bletsode, &amp; cwæð: Weaxað &amp; beoð
gemenifylde &amp; gefyllað ða eorðan &amp; gewyldað hi, &amp; habbað
on eowrum gewealde ðære sæ fixas &amp; ðære lyfte fugelas &amp;
ealle nytenu, ðe styriað ofer eorðan.
 1.29. God cwæð ða: Efne ic forgyfe eow eall gærs &amp;
wyrta sæd berende ofer eorðan &amp; ealle treowa, ða ðe habbað
sæd on him sylfum heora agenes cynnes, ðæt hi beon eow to mete.
 1.30. &amp; eallum nytenum &amp; eallum fugelcynne &amp; eallum
ðam ðe styriað on eorðan, on ðam ðe is libbende lif, ðæt hi
habbon him to gereordigenne; Hit wæs ða swa gedon.
 1.31. &amp; God geseah ealle ða ðingc ðe he geworhte &amp; hi
wæron swyðe gode; Wæs ða geworden æfen &amp; merien se sixta
dæg.
 2.1. EORNOSTLICE ða wæron fulfremode heofonas &amp; eorðe
&amp; eall heora frætewung.
 2.2. &amp; God ða gefylde on ðone seofoðan dæg his weorc
ðe he worhte.
 2.3. &amp; he gereste hine on ðone seofoðan dæg fram eallum
ðam weorcum ðe he gefremode.
 2.3. &amp; God gebletsode ðone seofoðan dæg &amp; hine
gehalgode, for ðan ðe he on ðone dæg geswac his weorces, ðe he
gesceop to wyrcenne.
 2.4. Ðas synd ðæra heofenan &amp; ðæra eorðan
cneornysse, ða ða hi gesceapene wæron on ðam dæge ðe God geworhte
heofonan &amp; eorðan.
 2.5. &amp; ælcne telgor on eorðan, ær ðan ðe he up
asprunge on eorðan, &amp; eall gærs &amp; wyrta ealles eardes, ær ðan
ðe hi up asprytton; God soðlice ne sende nænne ren ofer eorðan ða
gyt: &amp; mann næs, ðe ða eorðan worhte.
 2.6. Ac an wyl asprang of ðære eorðan wæterigende ealle
ðære eorðan bradnysse.
 2.7. God gesceop eornostlice man of ðære eorðan lame, &amp;
onableow on his ansyne lifes orðunge, &amp; se man wæs geworht on
libbendre sawle.
 2.8. God ða aplantode wynsumne orcerd fram frymðe, on ðam he
gelogode þone man ðe he geworhte.
 2.9. God ða forð ateah of ðære moldan ælces cynnes
treow, fæger on gesyhðe &amp; to brucenne wynsum, eac swylce lifes treow
on middan neorxnawange and treow ingehydes godes &amp; yfeles.
 2.10. &amp; ðæt flod eode of stowe to stowe ðære
wynsumnysse to wæterigenne neorxnawang; ðæt flod is ðanon todæled
on feower ean.
 2.11. An ea of ðam hatte Fison; seo gæð onbutan ðæt
land ðe is gehaten Euilað, ðær ðær gold wyxð.
 2.12. &amp; ðæs landes gold is golda selost; ðær beoð
eac gemette ða gimstanas dellium &amp; honynchinus.
 2.13. Ðære oðre ea nama is Gion; seo is eac gehaten Nilus:
seo ymbgæð eall ðæra Silhearwena land.
 2.14. Þære ðriddan ea nama is Tygris; seo gæð ongean
ða Assyriscan; Seo feorðe ea is gehaten Eufrates.
 2.15. God genam ða ðone man &amp; gelogode hine on
neorxnawange, ðæt he ðær wyrcean sceolde &amp; ðæs begyman.
 2.16. &amp; bebead him, ðus cweðende: Of ælcum treowe
ðises orcerdes ðu most etan.
 2.17. Soðlice of ðam treowe ingehydes godes &amp; yfeles ne et
ðu; on swa hwylcum dæge swa ðu etst of ðam treowe, ðu scealt deaðe
sweltan.
 2.18. God cwæð eac swylce: Nis na god ðisum men ana to
wunigenne; uton wyrcean him sumne fultum to his gelicnysse.
 2.19. God soðlice gelædde ða nytenu, ðe he of eorðan
gesceop, &amp; ðære lyfte fugelas to Adame, ðæt he foresceawode hu he
hi gecygde; Soðlice ælc libbende nyten, swa swa Adam hit gecygde, swa is
his nama.
 2.20. &amp; Adam ða genamode ealle nytenu heora naman, &amp;
ealle fugelas &amp; ealle wildeor; Adam soðlice ne gemette ða gyt nanne
fultume his gelican.
 2.21. Ða sende God slæp on Adam, &amp; ða ða he slep, ða
genam he an rib of his sidan, &amp; gefylde mid flæsce ðær ðæt rib
wæs.
 2.22. &amp; geworhte ðæt rib, ðe he genam of Adame, to anum
wifmen &amp; gelædde hi to Adame.
 2.23. Adam ða cwæð: ðis is nu ban of minum banum &amp;
flæsc of minum flæsce; beo heo geciged fæmne, for ðan ðe heo is of
hyre were genumen.
 2.24. For ðan forlæt se man fæder &amp; modor, &amp;
geðeot hine to his wife, &amp; hi beoð buta on anum flæsce.
 2.25. Hi wæron ða buta, Adam &amp; his wif, nacode &amp; him
ðæs ne sceamode.
 3.1. EAC swylce seo næddre wæs geapre ðonne ealle ða
oðre nytenu ðe God geworhte ofer eorðan; &amp; seo næddre cwæð to
ðam wife: Hwi forbead God eow ðæt ge ne æton of ælcon treowe
binnan Paradisum?
 3.2. Þæt wif andwyrde: Of ðæra treowa wæstme ðe synd
on Paradisum we etað.
 3.3. &amp; of ðæs treowes wæstme þe is on middan
neorxnawange, God bebead us, ðæt we ne æton, ne we ðæt treow ne
hrepodon/ ði læs ðe we swelton.
 3.4. Ða cwæð seo nædre eft to ðam wife: Ne beo ge
nateshwon deade, ðeah ðe ge of ðam treowe eton.
 3.5. Ac God wat soðlice ðæt eowre eagan beoð geopenode on
swa hwylcum dæge swa ge etað of ðam treowe, &amp; ge beoð ðonne
englum gelice, witende ægðer ge god ge yfel.
 3.6. Ða geseah ðæt wif ðæt ðæt treow wæs god to
etenne, be ðam ðe hyre ðuhte, &amp; wlitig on eagum &amp; lustbære on
gesyhðe, &amp; genam ða of ðæs treowes wæstme &amp; geæt &amp;
sealde hyre were: he æt ða.
 3.7. &amp; heora begra eagan wurdon geopenode; hi oncneowon ða
ðæt hi nacode wæron, &amp; sywodon him ficleaf, &amp; worhton him
wædbrec.
 3.8. Eft ða ða God com, &amp; hi gehyrdon his stemne ðær
he eode on neorxnawange ofer midne dæg, ða behydde Adam hine, &amp; his
wif eac swa dyde, fram Godes gesihðe on middan ðam treowe neorxnanwonges.
 3.9. God clypode ða Adam, &amp; cwæð: Adam, hwær eart
ðu.
 3.10. He cwæð: ðine stemne ic gehire, leof, on neorxnawange,
&amp; ic ondræde me, for ðam ðe ic eom nacod, &amp; ic behyde me.
 3.11. God cwæð: Hwa sæde ðe ðæt ðu nacod wære,
gyf ðu ne æte of ðam treowe ðe ic ðe bebead ðæt ðu ne
æte.
 3.12. Adam cwæð: ðæt wif ðe ðu me forgeafe to
geferan, sealde me of ðam treowe, &amp; ic ætt.
 3.13. God cwæð to ðam wife: Hwi dydestu ðæt; heo
cwæð: Seo nædre bepæhte me &amp; ic ætt.
 3.14. God cwæð to ðære næddran: For ðan ðe ðu
ðis dydest, ðu bist awyrged betweox eallum nytenum &amp; wildeorum: ðu
gæst on ðinum breoste &amp; etst ða eorðan eallum dagum ðines
lifes.
 3.15. Ic sette feondrædene betwux ðe &amp; ðam wife &amp;
ðinum ofspringe &amp; hire ofspringe; heo tobrytt ðin heafod &amp; ðu
syrwst ongean hire ho.
 3.16. To ðam wife cwæð God eac swylce: Ic gemænifylde
ðine yrmða &amp; ðine geeacnunga; on sarnysse ðu acenst cild, &amp;
ðu bist under weres anwealde &amp; he gewylt ðe.
 3.17. To Adame he cwæð: For ðan ðe ðu gehyrdes ðines
wifes stemne, &amp; ðu æte of ðam treowe ðe ic ðe bebead ðæt
ðu ne æte, is seo eorðe awyrged on ðinum weorce: on geswyncum ðu
etst of ðære eorðan eallum dagum ðines lifes.
 3.18. Ðornas &amp; bremelas heo aspryt ðe, &amp; ðu ytst
ðære eorðan wyrta.
 3.19. On swate ðines andwlitan ðu brycst ðines hlafes, oð
ðæt ðu gewende to eorðan of ðære ðe ðu genumen wære, for
ðan ðe ðu eart dust &amp; to duste gewyrst.
 3.20. Ða gesceop Adam naman his wife, Eua, ðæt is lif, for
ðan ðe heo is ealra libbendra modor.
 3.21. God worhte eac Adame &amp; his wife fellene reaf &amp;
gescrydde hi.
 3.22. &amp; cwæð: Nu Adam can yfel &amp; god, swa swa ure sum,
ðe læs he astrecce his hand &amp; nime eac swylce of lifes treowe &amp;
ete &amp; libbe on ecnysse.
 3.23. Adræfde hine ða of neorxnawange, ðæt he ða
eorðan worhte &amp; him ðæron tilode, of ðære ðe he genumen
wæs.
 3.24. Ða ða he adræfed wæs of neorxnawanges myrhðe,
ða gesette God æt ðam infære engla hyrdrædene &amp; fyren swurd to
gehealdenne ðone weg to ðam lifes treowe.
 4.1. SOðLICE Adam gestrynde Cain be Euan his gemæccan, &amp;
ðus cwæð: ðisne man me sealde Drihten.
 4.2. Eft he gestrynde Abel; Abel wæs sceaphyrde, &amp; Cain
eorðtilia.
 4.3. Ða wæs hit geworden æfter manegum dagum ðæt Cain
brohte Drihtne lac of eorðan tilingum.
 4.4. Abel brohte to lace ða frumcennedan of his heorde; ða
beseah Drihten to Abele &amp; to his lacum.
 4.5. &amp; ne beseah to Caine ne to his lacum; ða wearð Cain
ungemetlice yrre.
 4.6. &amp; Drihten cwæð to him: Hwi eart ðu yrre?
 4.7. Gyf ðu god dest, hit ðe bið mid gode forgolden; gyf ðu
ðonne yfel dest, sona hit byð ðe mid yfele forgolden.
 4.8. Ða cwæð Cain to Abele his breðer: Vton gan ut; ða
hi ut agane wæron, ða yrsode Cain wið his broðor Abel, &amp; ofsloh
hine.
 4.9. Ða cwæð Drihten to Caine: Hwær is Abel ðin
broðor; ða andswarode he &amp; cwæð: Ic nat; segst ðu, sceolde ic
minne broðor healdon?
 4.10. Ða cwæð Drihten to Caine: Hwæt dydest ðu; þines
broðor blod clypað up to me of eorðan.
 4.11. Witodlice ðu byst awyrged ofer eorðan, for ðan ðe seo
eorðe onfeng þines broðor blodes, ðe ðu mid ðinum handum agute.
 4.12. Þonne ðu tilast ðin on eorðan, ne sylð heo ðe
nane wæstmas; ðu færst worigende &amp; bist flyma geond ealle
eorðan.
 4.13. Witodlice Cain cwæð to Drihtne: Min unrihtwisnys is mare
ðonne ic forgyfenysse wyrðe sy.
 4.14. Nu todæg ðu me aflymst &amp; ic me behyde fram ðinre
ansyne, &amp; ic worige &amp; beo aflymed geond ealle eorðan: ælc
ðæra ðe me gemett me ofslyhð.
 4.15. Ða cwæð Drihten to Caine: Ne bið hit na swa, ac
ælc ðæra ðe ofslihð Cain, onfehð seofonfeald wite; &amp; God him
sealde tacn ðæt nan ðæra ðe hine gemette hine ne ofsloge.
 4.16. Cain eode fram Drihtnes ansyne, &amp; he wunode flyma on
ðam eastdæle ðæs landes, ðe is genemned Eden.
 4.17. Witodlice Cain nam wif be ðære he gestrynde Enoch &amp;
he getimbrode ceastre &amp; nemde hi be his suna naman Enoch.
 4.18. Soðlice Enoch gestrynde Irad, &amp; Irad gestrynde
Mauiahel, Mauiael gestrynde Matusael, &amp; Matusael gestrynde Lamech.
 4.19. Witodlice Lamech nam twa wif; oðer wæs genemned Ada
&amp; oðer Sella.
 4.20. Be Adan he gestrynde Iabaal &amp; Iubal.
 4.21. Iubal wæs hyrda fæder &amp; þara manna ðe on
geteldum wunedon, &amp; sangera fæder &amp; hearpera &amp; organystra.
 4.22. Be Sellan he gestrynde Tubalcain, se wæs ægðer ge
goldsmið ge irensmið, &amp; ane dohtor, seo hatte Noema.
 4.25. Eft Adam gestrynde sunu ðone he nemde Seth, &amp; ðus
cwæð: Drihten me sealde ðisne sunu for Abel, ðe Cain ofsloh.
 4.26. Seth gestrynde sunu &amp; nemde hine Enos; Se Enos ongan
ærest clypian Drihtnes NamaN.
 5.5. Soðlice Adam leofode nigon hund wintra &amp; ðritig
wintra; &amp; he forðferde on godre ylde.
 5.6. Seth wæs hundwintre &amp; <foreign>v</foreign> ða he gestrynde Enos.
 5.7. Ymb seofan &amp; hundeahtatigwintre æfter ðam he
gestrynde suna &amp; dohtra.
 5.8. &amp; he forðferde þa he wæs nigonhundwintre &amp;
twelfwintre; ðis is Adames cneores.
 5.9. Enos gestrynde Cainan, ða he wæs hundnigontigwintre.
 5.10. Æfter ðam he gestrynde suna &amp; dohtra.
 5.11. &amp; Enos forðferde ða he wæs nygonhundwintre &amp;
fifwintre.
 5.12. Cainan gestrynde Malaleel, ða he wæs
hundseofontigwintre.
 5.13. &amp; æfter ðam he gestrynde suna &amp; dohtra.
 5.14. &amp; he forðferde, ða he wæs nygonhundwintre &amp;
tynwintre.
 5.15. Witodlice Malaleel gestrynde Iared, ða he wæs fif &amp;
sixtigwintre.
 5.16. &amp; syððan he gestrynde suna &amp; dohtra.
 5.17. &amp; he forðferde, ða he wæs eahtahundwintre &amp;
fif &amp; hundnygontigwintre.
 5.18. Iared gestrynde Enoch, ða he wæs hundwintre twa and
syxtig.
 5.19. &amp; æfter ðam he gestrynde suna &amp; dohtra.
 5.20. &amp; he forðferde, ða he wæs nigonhundwintre &amp;
fif &amp; sixtigwintre.
 5.21. Enoch gestrynde Mathusalam, ða he wæs fif &amp;
sixtigwintre.
 5.22. &amp; syððan he gestrynde suna &amp; dohtra.
 5.23. &amp; he wæs on ðison life ðreohundwintre &amp; fif
&amp; sixtiwintre.
 5.24. &amp; he ferde mid Gode, &amp; hine nan man syððan ne
geseah, for ðam ðe Drihten genam hine mid sawle &amp; mid lichaman.
 5.25. Witodlice Matusalem gestrynde Lamech, ða he wæs <foreign>c</foreign>
&amp; seofan &amp; hundeahtatigwintre.
 5.26. &amp; æfter ðam he gestrynde suna &amp; dohtra.
 5.27. &amp; he forðferde, ða he wæs nygonhundwintre &amp;
nygon &amp; sixtigwintre.
 5.28. Lamech gestrynde sunu, ða he wæs anhundwintre &amp; twa
&amp; hundeahtatigwintre.
 5.29. &amp; nemde hine Noe, &amp; ðus cwæð be him: ðes man
us afrefrað fram urum weorcum &amp; fram urum geswyncum on ðam lande, ðe
Drihten wyrigde.
 5.30. Æfter ðam he gestrynde suna &amp; dohtra.
 5.31. &amp; he forðferde, þa he wæs seofonhundwintre &amp;
seofan &amp; hundseofantiwintre.
 5.32. Noe soðlice wæs fifhund geara; ða gestrynde he ðry
suna, SEM &amp; CHAM &amp; IAPHET.
 6.1. MEN wurdon ða gemenigfylde ofer eorðan &amp; dohtra
gestryndon.
 6.2. Ða gesawon Godes bearn, ðæt wæron gode men, manna
dohtra ðæt hi wæron wlitige, &amp; namon him wif of eallum ðam ðe
hi gecuron.
 6.3. &amp; God cwæð ða: Ne ðurhwunað na min gast on men
on ecnysse, for ðan ðe he is flæsc.
 6.4. Entas wæron eac swylce ofer eorðan on ðam dagum,
æfter ðan ðe Godes bearn tymdon wið manna dohtra &amp; hi cendon: ða
synd mihtige fram worulde &amp; hlisfulle weras.
 6.5. Ða geseah God ðæt micel yfelnys manna wæs ofer
eorðan, &amp; eal geðanc manna heortena wæs awend on yfel on eallum
timan.
 6.6. Gode ofðuhte ða ðæt he mann geworhte ofer eorðan:
he wolde ða warnian on ær &amp; wæs gehrepod mid heortan sarnysse
wiðinnan.
 6.7. &amp; cwæð: Ic adylgie ðone man, ðe ic gesceop, fram
ðære eorðan ansyne, fram ðam men oð ða nytenu, fram ðam
slincendum oð ða fugelas: me ofðingð soðlice ðæt ic hi worhte.
 6.8. Noe soðlice wæs Gode gecweme, &amp; gyfe ætforan him
gemette.
 6.9. Ðas synd Noes cneornyssa: Noe wæs rihtwis wer &amp;
fulfremed on his mægðum; mid Gode he ferde.
 6.10. &amp; gestrynde ðry suna Sem &amp; Cham &amp; Iaphet.
 6.11. Ða wæs eall seo eorðe gewemmed ætforan Gode &amp;
afylled mid unrihtwisnysse.
 6.12. Ða geseah God ðæt seo eorðe wæs gewemmed, for
ðan ðe ælc flæsc gewemde his weg ofer eorðan.
 6.13. &amp; God cwæð ða to Noe: Geendung ealles flæsces
com ætforan me; seo eorðe is afylled mid unrihtwisnysse fram heora ansyne,
&amp; ic fordo hi mid ðære eorðan samod.
 6.14. Wyrc ðe nu ane arc of aheawenum bordum &amp; ðu wyrcst
wununga binnan ðam arce &amp; clæmst wiðinnan &amp; wiðutan mid
tyrwan.
 6.15. &amp; ðu wyrcst hine ðus: ðreohund fæðma bið se
arc on lenge, &amp; fiftig fæðma on bræde, &amp; ðritig on
heahnysse.
 6.16. Ðu wyrcst ðæron egðyrl &amp; ðu tihst his
heahnysse togædere on ufeweardum to anre fæðme; duru ðu setst be
ðære sidan wiðneoðan, &amp; ðu macast ðreo fleringa binnan ðam
arce.
 6.17. Efne ic gebringe flodes wæteru ofer eorðan, ðæt ic
ofslea eal flæsc on ðam ðe is lifes gast under heofonum: ealle ða
ðing ðe on eorðan synd beoð fornumene.
 6.18. Ic sette min wedd to ðe, &amp; ðu gæst in to ðam
arce, &amp; ðine suna, &amp; ðin wif &amp; ðinra suna wif mid ðe.
 6.19. &amp; of eallum nytenum ealles flæsces twegen gemacan ðu
lætst in to ðam arce mid ðe, ðæt hi libban magon.
 6.20. Eac of fugelum be heora cynne, &amp; of eallum orfcynne,
&amp; of eallum creopendum cynne twam &amp; twam faran in mid ðe, ðæt hi
magon libban.
 6.21. Ðu nimst witodlice of eallum mettum, ðe to mete magon, in
to ðe, ðæt hi beon ægðer ge ðe ge him to bigleofan.
 6.22. Noe soðlice dyde ealle ða ðing, ðe him God bebead.
 7.1. AND God cwæð to him: Gang in to ðam arce &amp; eal
ðin hiwræden, ðe ic geseah soðlice rihtwisne ætforan me on þisre
mægðe.
 7.2. Nim in to ðe of eallum clænum nytenum seofan &amp; seofan
ægðres gecyndes &amp; of unclænum twam &amp; twam.
 7.3. &amp; of fugelcynne seofan &amp; seofan ægðres gecyndes,
&amp; sæd si gehealden ofer ealre eorðan bradnysse.
 7.4. Ic soðlice sende ren nu embe seofan niht ofer eorðan
feowertig daga &amp; feowertig nihta togædere &amp; ic adylegie ealle ða
edwiste, ðe ic worhte ofer eorðan bradnysse.
 7.5. Noe ða dyde ealle ða ðingc ðe him God bebead.
 7.6. &amp; he wæs ða sixhund geara on ylde, ða ða ðæs
flodes wæteru yðedon ofer eorðan.
 7.7. Hwæt ða Noe eode in to ðam arce, &amp; his ðry suna
&amp; his wif &amp; hus suna wif, for ðæs flodes wæterum.
 7.8. Eac swylce ða nytenu of eallum cynne &amp; eallum
fugolcynne.
 7.9. Comon to Noe in to ðam arce, swa swa God bebead.
 7.10. Þa on ðam eahtoðan dæge, ða ða hi inne wæron
&amp; God hi belocen hæfde wiðutan, ða yðode ðæt flod ofer
eorðan.
 7.11. On ðam oðrum monðe, on ðone seofonteoðan dæg
ðæs monðes, ða asprungon ealle wyllspringas ðære miclan
nywelnysse &amp; þære heofenan wæterðeotan wæron geopenode.
 7.12. &amp; hit rinde ða ofer eorðan feowertig daga &amp;
feowertig nihta on an.
 7.17. Wæs ða geworden micel flod &amp; ða wæteru wæron
gemenifylde &amp; ahefdon up ðone arc.
 7.18. &amp; yðodon swyðe &amp; gefyldon ðære eorðan
bradnysse: witodlice se arc wæs geferod ofer ða wæteru.
 7.19. &amp; ðæt wæter swyðrode swylce ofer eorðan;
wurdon ða behelede ealle ða heahstan duna under ealre heofenan.
 7.20. &amp; ðæt wæter wæs fyftyne fæðma deop ofer
ða heahstan duna.
 7.21. Wearð ða fornumen eal flæsc ðe ofer eorðan
styrode, manna &amp; fugela, nytena &amp; creopendra.
 7.22. &amp; ælc ðingc ðe lif hæfde wearð adyd on ðam
deopan flode.
 7.23. Buton ðam anum ðe binnan ðam arce wæron.
 7.24. Ðæt flod stod ða swa anhund daga &amp; fiftig daga.
 8.1. &amp; GOD ða gemunde Noes fare &amp; ðæra nytena ðe
him mid wæron, &amp; asende wind ofer eorðan, &amp; ða wæteru wurdon
gewanode.
 8.2. &amp; ða wylspringas ðære miclan nywelnysse wurdon
fordytte &amp; ðære heofonan wæterðeotan, &amp; se ren wearð
forboden.
 8.3. Ða wæteru ða gecyrdon of ðære eorðan ongean
farende &amp; begunnon to wanigenne æfter oðer healfhund daga.
 8.4. Ða ætstod se arc on ðam seofoðan monðe ofer ða
muntas Armenisces landes.
 8.5. &amp; ða wæteru toeodan &amp; wanodon of ðone teoðan
monð, &amp; on ðam teoðan monðe æteowedon ðæra munta cnollas.
 8.6. Ða æfter feowertigum dagum undyde Noe his eahðyrl, ðe
he on ðam arce gemacode.
 8.7. &amp; asende ut ænne hremn: se hrem fleah ða ut &amp;
nolde eft ongean cyrran, ær ðan ðe ða wæteru adruwodon ofer
eorðan.
 8.8. He asende ða eft ut ane culfran, ðæt heo sceawode gyf
ða wætera ðagyt geswicon ofer ðære eorðan bradnysse.
 8.9. Heo ða fleah ut &amp; ne mihte findan hwær heo hire fot
asette, for ðan ðe ða wætera wæron ofer ealle eorðan; &amp; heo
gecyrde ongean to Noe, &amp; he genam hi in to ðam arce.
 8.10. He abad ða gyt oðre seofan dagas &amp; asende ut eft
culfran.
 8.11. Heo com ða on æfnunge eft to Noe, &amp; brohte an twig
of anum elebeame mid grenum leafum on hyre muðe.
 8.11. Ða undergeat Noe ðæt ða wætera wæron adruwode
ofer eorðan.
 8.12. &amp; abad swa ðeah seofan dagas &amp; asende ut culfran;
swa heo ne gecyrde ongean to him.
 8.13. Ða geopenode Noe ðæs arces hrof, &amp; beheold ut
&amp; geseah ðæt ðære eorðan bradnis wæs adruwod.
 8.15. God ða spræc to Noe, ðus cweðende.
 8.16. Gang ut of ðam arce, ðu &amp; þin wif &amp; ðine suna
&amp; heora wif.
 8.17. &amp; eal ðæt ðær inne is mid ðe, læd ut mid
ðe ofer eorðan, &amp; weaxe ge &amp; beoð gemænifylde ofer eorðan.
 8.18. Noe ða ut eode of ðam arce, &amp; hi ealle ofer
eorðan.
 8.20. &amp; he arærde an weofod Gode, &amp; genam of eallum
ðam clænum nytenum &amp; clænum fugelum, &amp; geoffrode Gode lac on
ðam weofode.
 8.21. God ða underfeng his lac &amp; ðære winsumnysse
bræð, &amp; cwæð him to: Nelle ic nateshwon awyrgean ða eorðan
heononforð for mannum; andgyt &amp; geþoht menniscre heortan syndon
forðhealde to yfele fram iugoðe; Eornostlice ne ofslea ic heononforð mid
wætere ælc ðingc cuces, swa swa ic dyde.
 8.22. Eallum dagum ðære eorðan, sæd &amp; gerip, cyle
&amp; hæte, sumor &amp; winter, dæg &amp; niht ne geswicað.
 9.1. GOD bletsode ða Noe &amp; his suna, &amp; cwæð him to:
Weaxað &amp; beoð gemenifylde &amp; afyllað ða eorðan.
 9.2. &amp; beo eower ege &amp; oga ofer ealle nytenu &amp; fugelas
&amp; ofer ealle ða ðingc ðe on eorðan styriað; Ealle sæfixas
syndon eowrum handum betæhte.
 9.3. &amp; eal ðæt ðe styrað &amp; leofað beo eow to
mete, swa swa growende wyrta ic hi betæce ealle eow.
 9.4. Butan ðam anum ðæt ge flæsc mid blode ne eton.
 9.5. Eower blod ic ofgange æt eallum wildeorum &amp; eac æt
ðam men; of ðæs weres handa &amp; his broðor handa ic ofgange ðæs
mannes lif.
 9.6. Swa hwa swa agyt ðæs mannes blod, his blod byð agoten;
witodlice to Godes anlicnysse is se man geworht.
 9.7. Weaxe ge nu &amp; beoð gemænifylde &amp; gað ofer
eorðan &amp; gefyllað hi.
 9.8. God cwæð eft to Noe &amp; to his sunum.
 9.9. Efne nu ic sette min wed to eow &amp; to eowrum ofspringe.
 9.10. &amp; to eallum libbendum nytenum ðe of ðam arce eodon.
 9.11. Ðæt ic nateshwon nelle heononforð eal flæsc adydon
mid flodes wæterum; ne heononforð ne bið flod tosencende ða eorðan.
 9.12. Ðis bið ðæt tacn mines weddes ðæt ic do betwux
me &amp; eow &amp; eallum libbendum nytenum on ecum mægðum.
 9.13. Ðæt is, ðæt ic sette minne renbogan on wolcnum,
&amp; he byð tacn mines weddes betwux me &amp; ðære eorðan.
 9.14. Þonne ic oferteo heofonan mid wolcnum, ðonne æteowað
min boga on ðam wolcnum.
 9.15. &amp; ic beo gemyndig mines weddes wið eow, ðæt
heononforð ne byð flod to adylgienne eall flæsc.
 9.16. Bið ðonne se min renboga on ðam wolcnum &amp; ic hine
geseo &amp; beo gemyndig ðæs ecean weddes, ðe geset is betwux Gode &amp;
eallum libbendum flæsce, ðe ofer eorðan is.
 9.17. Ðis byð ðæt tacn mines weddes ðæt ic gesette
betwux me &amp; eallum flæsce ofer eorðan.
 9.18. Wæron ða Noes suna ðe of ðam arce eodan: Sem &amp;
Cham &amp; Iaphet; &amp; Cham witodlice is fæder ðære Chananeiscre
ðeode.
 9.19. &amp; of ðisum ðrym Noes sunum is tosawen eall mancyn
ofer eorðan.
 9.20. Noe ða yrðlingc began to wyrcenne ðæt land &amp;
gesette him wingeard.
 9.21. &amp; ða ða he dranc of ðam wine, ða wearð he
druncen &amp; læg on his getelde unbehelod.
 9.22. His sunu ða, Cham, geseah his gesceapu unbeheled, &amp;
cydde hit his twam gebroðrum ut on felda.
 9.23. Hwæt, ða Sem &amp; Iapheth dydon anne hwitel on heora
sculdrum, &amp; eodon underbæc &amp; beheledon heora fæderes gecynd, swa
ðæt hi ne gesawon his næcednysse.
 9.24. Noe soðlice ða ða he awoc of ðam slæpe, &amp; he
ofaxode hwæt his suna him dydon.
 9.25. Ða cwæð he: Awyrged is Chanaan, &amp; he byð
ðeowena ðeowa his gebroðrum.
 9.26. &amp; he cwæð: Gebletsod is Drihten, Semes God; beo
Chanaan his ðeowa.
 9.27. Gemænifylde God Iapheð, &amp; he wunie on Semes
geteldum, &amp; beo Chanaan his ðeowa.
 9.28. Noe ða leofode ðreohund geara &amp; fiftig geara æfter
ðam flode.
 9.29. &amp; wæron ða gefyllede ealle his dagas nygonhund geara
&amp; fiftig geara, &amp; he forðferde.
 10.1. Þis synd Noes suna naman: Sem &amp; Cham &amp; Iapheth.
 10.2. Iafeðes suna Gomer &amp; Magog &amp; Madai; Iuan &amp;
Tubal &amp; Mosoh &amp; ðiras.
 10.32. Ðis wæs Noes hiwræden &amp; his mægða: ðurh
ðas wæron ðeoda todælede on eorðan æfter ðam.
 11.1. Soðlice ealle menn spræcon ða ane spræce.
 11.2. Ða ða hi ferdon fram eastdæle, hi fundon ænne feld
on Senaarlande, &amp; wunodon ðæron.
 11.3. Ða cwædon hi him betwynan: Vton wyrcean us tigelan &amp;
ælan hi on fyre.
 11.3. Witodlice hi hæfdon tigelan for stan &amp; tyrwan for
wealllim.
 11.4. &amp; cwædon: Vton timbrian us ceastre &amp; stypel oð
heofon heahne, &amp; uton wyrðian urne naman.
 11.4. Ær ðam ðe we synd todælede geond ealle eorðan.
 11.5. Witodlice Drihten astah nyðer to ðam ðæt he gesawe
ða burh &amp; ðone stypel ðe Adames bearn getimbrodon.
 11.6. &amp; he cwæð: ðis is an folc, &amp; ealle hi
sprecað an leden &amp; hi begunnon ðis to wyrcenne; ne geswycað hi ær
ðan ðe hit geara sy.
 11.7. Soðlice uton cuman &amp; todælan ðær heora
spæce.
 11.8. Swa Drihten hi todælde of ðære stowe geond ealle
eorðan.
 11.9. &amp; for ðam man nemde ða stowe Babel, for ðam ðar
wæron todælede ealle spæce.
 11.27. Ðis is Thares cynryn.
 11.28. Ðare gestrynde Abram &amp; Nachor &amp; Aran; Witodlice
Aran gestrynde Loth.
 11.28. Aran forðferde ær ðan ðe Thare his fæder on Vr
Chaldea.
 11.29. Soðlice Abram &amp; Nachor wifodon; Abrames wif hatte
Sarai &amp; Nachores wif Melcha.
 11.30. Sarai wæs untymende, næfde heo nan bearn.
 11.31. Witodlice Thare nam Abram, his sunu, &amp; Loth, his suna
sunu, &amp; gelædde hi of Vr Chaldea, ðæt hi ferdon to Chanaan lande;
Hi foron oð hi comon to Aran, &amp; hi wunodan ðær.
 11.32. Thare leofode twa hund geara &amp; fif gear, &amp;
forðferde on Aran.
 12.0. HER swutelað þæs ælmihtigan Godes mildheortnyss
&amp; hys wundra, hu he Abraham geceas &amp; hys bletsunga him sealde &amp; hys
ofspringe.
 12.1. God cwæð þa to Abrame: Far of þinum lande &amp; of
ðinre mægðe &amp; of ðines fæder huse, &amp; cum to þam lande
þe ic ðe geswutelige.
 12.2. &amp; ic macige ðe mycelre mægðe &amp; þe gebletsige
&amp; ðinne naman ic gemærsige, &amp; ðu byst gebletsod.
 12.3. Ic gebletsige ða þe ðe bletsiað, &amp; ic awyrwige
ða þe ðe wyriað, &amp; on þe beoð gebletsode ealre eorðan
mægða.
 12.4. Abram ða ferde of Aran, swa swa God him bead, &amp; Loth
ferde mid him.
 12.5. Mid ealre fare &amp; mid eallum æhtum, oð þæt hi
comon to þam lande Chanaan.
 12.6. &amp; Abram sceawode ðæt land, &amp; ða gemæru:
Chananeus wæs þa on lande.
 12.7. God þa geswutelode hyne sylfne Abrame, &amp; cwæð him
to: þinum ofspringe ic forgyfe ðis land; Hwæt, þa Abram arærde
ðær an weofod Gode, þe him æteowde.
 12.8. &amp; ferde syððan to þam munte be eastan Bethel, be
westan Hai, &amp; þær gesloh hys geteld &amp; arærde þær an weofod
Gode, &amp; hys naman ðær clypode.
 12.9. Þanon he ferde eft to ðam suðdæle þæs landes.
 12.10. &amp; hyt wearð þa mycel hungorgear on þam lande;
Abram ða ferde to Egypta lande, wolde þær on ælþeodinysse anbidian,
for ðan ðe se hunger ðearle swyðrode.
 12.11. Mid ðam ðe hi wæron gehende Egypta lande, þa
cwæð Abram to hys wife: Ic wat ðæt þu eart wlitig on hiwe.
 12.12. &amp; þonne ða Egyptiscean ðe geseoð, þonne
cweðaþ hi ðæt þu min wif sy, &amp; hi ofsleað me &amp; ðe
healdað.
 12.13. Sege nu, ic ðe bidde, þæt ðu min swuster sy,
þæt me wel sy for ðe, &amp; min sawel lybbe for þinum intingan.
 12.14. Hi comon ða to Egypta lande, &amp; ða Egyptiscean
gesawon ðæt þæt wif wæs swyðe wlitig.
 12.15. &amp; ðæs cyninges ealdormen spæcon be hyre wlite to
þam cyninge Farao, &amp; heredon hi beforan him; þæt wif wearð þa
gelæht &amp; gelædd to þam cyninge.
 12.16. &amp; Abram underfeng fela sceatta for hyre: he hæfde
ða on orfe &amp; on ðeowum, on oluendum &amp; on assum mycele æhta.
 12.17. God soðlice beswang Farao þone cyning mid þam
mæstum witum &amp; ealne hys hired for Sarai, Abrames wife.
 12.18. Farao ða het clypian Abram, &amp; cwæð him to:
Hwæt la, hwi dydest ðu swa wið me; hwi noldest ðu secgan þæt heo
þin wif ys.
 12.19. For hwylcon intingan sædest ðu þæt heo ðin
swustor wære; efne nu her ys ðin wif: nim hig and far ðe aweg.
 12.20. Abram þa ferde of Egypta lande mid ealre hys fare, &amp;
Farao se cyning him funde ladmen.
 13.1. &amp; LOTH ferde forð mid him, oð ðæt hi comon to
suðdæle betwux Bethel &amp; Hai.
 13.4. To ðære stowe þe he ðæt weofod ær arærde,
&amp; gebæd hyne ðær to Gode.
 13.5. &amp; Loth samod mid him.
 13.5. Abram soðlice wæs swyðe welig on golde &amp; on
seolfre &amp; on orfe &amp; on geteldum.
 13.6. Swa þæt þæt land ne mihte aberan þæt hi begen,
he &amp; Loth, ætgædere wunedon: heora æhta wæron menigfealde &amp;
ne mihton wunian ætgædere.
 13.7. Wearð eac ðurh þone intingan sacu betwux Abrames
hyrdemannum &amp; Lothes; On ðære tide wunedon Chananeus &amp; Ferezeus on
ðam lande.
 13.8. Abram þa cwæð to Lothe: Ic bidde þæt nan sacu ne
sy betwux me &amp; ðe, ne betwux minum hyrdum &amp; ðinum hyrdum; wyt synd
gebroðru.
 13.9. Efne nu eall seo eorðe lið ætforan ðe: ic bidde, far
fram me: gyf ðu færst to þære wynstran healfe, ic healde þa
swyðran healfe; gyf þu ðonne þa swyðran healfe gecyst, ic fare to
þære wynstran healfe.
 13.10. Loth ða beheold geond eall, &amp; geseah þæt eall se
eard wið ða ea Iordanen wæs myrge mid wætere gemenged, swa swa Godes
neorxnawang, &amp; swa swa Egypta land becumendum to Segor, ær þan þe
God towende ða burga Sodomam &amp; gomorran.
 13.11. Loth ða geceas him þone eard wið Iordanen &amp; ferde
fram eastdæle, &amp; hi wurdon totwæmede heora ægðer fram hys
breðer.
 13.12. Abram eardode ða on þam lande Chanaan: Loth soðlice
wunode on þam fæstenum ðe wæron embe Iordanen, &amp; he eardode on
þære byrig Sodoma.
 13.13. Þa Sodomitiscan men wæron forcuðostan &amp; swyðe
synfulle ætforan Gode.
 13.14. God cwæð ða to Abrame, æfter ðan þe Loth
wæs totwæmed him fram: Ahefe upp þine eagan &amp; beheald fram
ðære stowe þe ðu on stenst to norðdæle &amp; to suðdæle
&amp; to eastdæle &amp; to westdæle.
 13.15. Eal ðis land þe ðu gesyxt, ic forgyfe ðe &amp;
þinum ofsprincge on ecnysse.
 13.16. &amp; ic do þinne ofsprincg swa menigfealdne swa swa
ðære eorðan dust: gyf ænig man mæg geriman ðære eorðan
dust, þonne mæg he eac swylce geriman þinne ofspring.
 13.17. Aris nu &amp; far geond þis land on lencge &amp; bræde,
for ðan ðe ic hyt þe forgyfe.
 13.18. Abram þa eornostlice astyrode hys geteld, &amp; com &amp;
eardode wið þone dene Mambre, þæt ðe ys on Ebron, &amp; þær
arærde weofod Gode.
 14.1. HYT gelamp ða on þære tide þæt ða cyningas
wunnon him betwynan.
 14.2. <foreign>iii</foreign> cyningas wið <foreign>v</foreign> cyningas, oð ðæt hi comon to
gefeohte.
 14.10. Þa feollon ða cyningas on ðam gefeohte ofslagene, of
Sodomam &amp; Gomorran, þæra manfulra ðeoda, &amp; heora geferan flugon
afyrhte to muntum.
 14.11. Þa namon þa sigefæstan cyningas sona on þam burgum
Sodoma &amp; Gomorra ða god þe hi ðær fundon.
 14.12. &amp; eac læddon aweg Loth mid hys æhtum, Abrames
broðor sunu, ðe on þam burgum eardode.
 14.13. Ða ætbærst him sum man, &amp; se hyt sæde Abrame,
hu man hys broðor sunu on bendum aweg lædde.
 14.14. Abram ða genam ardlice ðreohund manna &amp; eahtatyne
men of hys inbyrdlingum, &amp; efste wið ðæs heres, oð ðæt he hi
ofrad.
 14.15. Todælde ða hys geferan færlice on þære nihte,
&amp; him on beræsde &amp; on eornost hi sloh &amp; afligde ða lafe, oð
ðæt hi comon to Fenicen.
 14.16. He lædde þa ongean Loth, hys broðor sunu, mid eallum
hys æhtum, &amp; ðæt oðer folc samod, mid wifum &amp; æhtum,
gewunnenum sige.
 14.17. Þa eode Sodomitiscra cyning sona him togeanes.
 14.21. &amp; bæd þæt he hæfde eall þæt he of ðam
here genam, buton þam mannum anum.
 14.22. &amp; Abram him cwæð to: Ic ahebbe mine hand to ðam
healican Gode.
 14.23. Se ðe ys agnigend eorðan &amp; heofonan, þæt ic ne
underfo furðon ænne ðwang of eallum þisum ðingum ðe þine ær
wæron, ðæt þu ne secge eft: Ic gewelgode Abram.
 14.24. Buton ðam anum ðingon, ðe mine geferan æton, &amp;
þæra manna dæl þe me mid comon, Anær, &amp; Escol, &amp; Mambre;
nymon þas heora dæl.
 14.18. Þær com eac Melchisedech, se mæra Godes man, se
wæs cyning &amp; Godes sacerd; &amp; he brohte hlaf &amp; win.
 14.19. &amp; bletsode Abram, &amp; cwæð: Gebletsod ys Abram
ðam healican Gode, se ðe gesceop heofenan &amp; eorðan.
 14.20. &amp; gebletsod ys se healica God: þurh hys scyldnysse
synd ða fynd on ðinum handum oferwunnene &amp; he sealde him þa
teoðunga of eallum ðam þingum.
 15.1. ÐA ðis gedon wæs, þa wearð Godes spræc to
Abrame ðurh gesyhðe him secgende: Ne ondræd þu ðe Abram; ic eom
ðin wergend, &amp; þin med byð swyðe mycel.
 15.2. Þa cwæð Abram: Eala þu min Drihten God, hwæt
gyfst þu me; ic fare butan bearnum.
 15.3. &amp; efne min inbyrdlincg byð min yrfenuma.
 15.4. Ðær rihte wearð Godes spræc to Abrame, þus
cweðende: Ne byð ðes þin yrfenuma, þe ðu embe spæce, ac ðone
þu hæfst to yrfenuman, þe of ðe sylfum cymð.
 15.5. God lædde hyne þa ut, &amp; het hyne locian to heofonum,
&amp; cwæð: Tell þas steorran, gyf ðu mæge; þus menigfeald byð
þin ofsprincg.
 15.6. Abram þa gelyfde Gode, &amp; hyt wæs him geteald to
rihtwisnysse.
 15.7. God cwæð eft to Abrame: Ic eom se God þe ðe lædde
of ðæra Chaldeiscra Hur, þæt ic ðe þis land forgeafe to agenne.
 15.8. Abram cwæð þa to Gode: Min Drihten God, hu mæg ic
witan þæt ic hyt agan sceal.
 15.9. God cwæð eft to him: Geoffra me to lace an þrywintre
hryðer &amp; ænne þrywinterne ram, &amp; ane ðrywintre gat, &amp; sume
turtlan, &amp; sume culfran.
 15.10. He dyde ða swa, &amp; todælde hi on twa, buton þa
fugelas he ne todælde.
 15.11. Þa woldon oðre fugelas fleogan to þam holde; Abram hi
afligde fram þam flæsce ealle.
 15.12. Eft ða on æfnunge befeol slæp on Abram, &amp; micel
oga him becom ða mid þeostrum.
 15.13. Him wæs ða gesæd swutelice ðurh God: Wite ðu
þæt ðin ofspring sceal wunian ælðeodig on oðrum earde, &amp; hi
hi yfele geswencað &amp; on þeowte gebringað feower hund geara.
 15.14. Ic deme swa ðeah þa ðeoda ðe hi on ðeowte
gebringað, &amp; hi cumað syððan ongean mid swyðlicum æhtum.
 15.16. On ðære feorðan mægðe hi gecyrrað eft hider:
ne synd na gyt gefyllede ðises folces unrihtwisnyssa, ðisra Amoreiscra,
oð ða andweardan tid.
 15.15. Þu soðlice forðfærst on sibbe, þonne ðin tima
cymð on godre ylde to þinum ealdfæderum.
 15.17. Ða ða sunne eode to setle, ða sloh ðær mycel
mist, &amp; ferde swylce an ofen eal smociende, &amp; leohtberende fyr ferde
ofer ða lac.
 15.18. On þam dæge sealde God him sylf hys wed Abrame, &amp;
cwæð: ðinum ofsprincge ic forgyfe þis land æfter ðe, fram
þære Egyptiscan ea oð Eufraten, ðe þas ðeoda habbað.
 15.19. Cynei &amp; Cenezei; Cetmonei.
 15.20. &amp; Ethei; Ferezei &amp; Raphaim.
 15.21. Amorrei &amp; Chananei; Gergessei &amp; Iebusei.
 16.1. Abrames wif wæs ða gyt wunigende butan cildum, &amp; heo
hæfde ane þinene, ða Egyptiscan Agar.
 16.2. &amp; cwæð to hyre were: þu wast þæt ic eom
untymende; nym nu mine ðinene to þinum bedde, þæt ic huru underfo sum
fostorcild of hyre; Abram ða dyde swa swa him dihte Sarai.
 16.4. &amp; Agar ða geeacnode, &amp; eac forseah hyre
hlæfdian.
 16.5. Ða cwæð Sarai to Abram: ðu dest unrihtlice wið me:
ic let mine wylne to ðe; nu wat heo þæt heo ys eacniende, &amp;
forsyhð me; for ði deme God betwux me &amp; ðe.
 16.6. Abram hyre andwyrde: Efne heo þin wyln under þinre handa;
ðrea hi locahu þu wylle; Sarai hig ða geswencte, &amp; heo sona fleah ut
to ðam westene.
 16.7. Ðær þær wæs an wylspring: þa ofseah hi Godes
engel.
 16.8. &amp; hi sona clypode: Agar, Saries þinen, hu færst
ðu, oððe hwyder wylt ðu; heo andwyrde þam engle: Ic forfleo mine
hlæfdian.
 16.9. Þa cwæð se engel hyre eft to: Gecyr to þinre
hlæfdian &amp; beo geeadmet under hyre handa.
 16.10. Ic secge ðæt þin sæd byð swa swyðe
gemenigfyld, þæt man hyt geriman ne mæg for þære meniu.
 16.11. Efne ðu geeacnodest &amp; þu acenst sunu, &amp; ðu
gecigst hys naman soðlice Ismahel, for þan ðe God sylf gehyrde ðine
geswencednysse.
 16.12. Ðes byð reðe mann, &amp; winð wið ealle &amp;
ealle wið hyne, and he gewislice arærð æfre hys geteld onnemn hys
gebroðra.
 16.13. Agar þa clypode Godes naman , þe hyre to spræc: þu
God ðe me gesawe; Heo cwæð: Soðlice ic geseah her þone bæftan
þe me geseah.
 16.14. And for þi heo het ðone wæterpytt Libbendes &amp;
Seondes Me; Se pytt ys betwux Cades &amp; Barath.
 16.15. Agar þa acende sunu Abrame, &amp; he het hys naman
Ismahel.
 16.16. Hundeahtatigwintre &amp; syxwintre wæs Abram, ða ða
Agar him acende Ismahel.
 17.1. EFT þa ða he wæs nygan &amp; hundnygantigwintre, ða
ætywde God hyne sylfne him, &amp; cwæð him to: Ic eom ælmihtig God:
gang ðu ætforan me &amp; beo fulfremed.
 17.2. &amp; ic sette min wed betwux me &amp; þe, &amp; ic þe
gemenigfylde swyðe ðearle.
 17.3. Ða feol Abram astreht to eorðan, &amp; God him to
cwæð.
 17.4. Ic eom &amp; min wed mid ðe, &amp; þu byst manegra
þeoda fæder.
 17.5. Ne ðin nama ne byð geciged heononforð Abram, ac ðu
byst gehaten Abraham, for þam ðe ic þe gesette manegra þeoda fæder.
 17.6. &amp; ic gedo þæt ðu wyxt, &amp; ic þe gesette on
ðeodum, &amp; cyningas cumaþ of ðe.
 17.7. &amp; ic sette min wed betwux me &amp; ðe &amp; betwux
þinum ofsprincge æfter ðe on ðinum mægþum ecum wedde, þæt ic
beo þin God &amp; ðines ofspringes æfter ðe.
 17.8. &amp; ic forgyfe ðe &amp; ðinum ofspringce þæt land
þinre ælðeodignysse, eal Chananeisc land on ece æht, &amp; ic beo
heora God.
 17.9. To Abrahame: And þu healtst min wed &amp; ðin ofsprinc
æfter ðe on heora mægðum.
 17.10. Þis ys ðæt wed, ðe ge healdan sceolon betwux me
&amp; eow &amp; ðin ofsprincg, þæt ælc hysecild betwux eow beo
emsniden.
 17.11. &amp; emsniðað þæt flæsc eowres fylmenes;
þæt beo tacn mines weddes betwux me &amp; eow.
 17.12. Ælc hysecild betwux eow beo ymsniden on þam eahteoðan
dæge hys acennednysse, &amp; ælc werhades man on eowrum mægþum &amp;
inbyrdlincg &amp; geboht þeowa beo ymsniden, þeah he ne beo eowres cynnes.
 17.13. &amp; beo min wed on eowrum flæsce on ecum wedde.
 17.14. Se werhades man þe ne byð emsniden on þam flæsce
hys fylmenes, hys sawul byð adylegod of hys folce, for þan þe he aidlode
min wed.
 17.15. God cwæð eac to Abrahame: ðin wif Sarai, ne hat ðu
hi heononforð Sarai, ac hat hi Sarra.
 17.16. Ic hi gebletsige, &amp; of hyre ic ðe forgyfe sunu, ðone
ic wylle bletsian; he byð on þeodum &amp; folca cyningas cumað of him.
 17.17. Þa feol Abraham on cneowum &amp; hloh, cweðende on hys
heortan: Wenst þu la ðæt sunu beo acenned hundwintrum men; Sarra
hundnygontigwintre nu acenne.
 17.18. He cwæð ða to Gode: Ic wisce þæt Ismahel lybbe
ætforan ðe.
 17.19. God cwæð to Abrahame: ðin wif Sarra þe acenð
sunu, &amp; ðu gecigst hys naman Isaac, &amp; ic sette min wedd to him on
ecne truwan, &amp; to hys ofsprinc æfter.
 17.20. Ofer Ismahel eac swylce ic gehealde þe: efne ic hyne
bletsige &amp; geeacnige, &amp; swyðe ic hyne gemenigfylde: twelf heretogan
he gestrynð &amp; ic hyne do mycelre mægþe.
 17.21. Min wedd soðlice ic sette to Isaace, þone ðe Sarra
þe acenð on þisre tide nu embe twelf monoð.
 17.22. God þa astah up fram Abrahame, syððan he þas
spræce geendod hæfde.
 17.23. Abraham soðlice ymbsnað hys sunu Ismahel on þone ylcan
dæg, swa swa God him bebead.
 17.24. &amp; he sylf wearð ymbsniden þa ða he wæs nygan
&amp; hundnygantig geara.
 17.27. &amp; ealle werhades men hys hiredes, ægðer ge
inbyrdlingas ge gebohte ðeowan &amp; ælðeodige men, þe him mid
wæron; ealle wurdon þæs dæges ymsnidene.
 17.30. Nu secge we betwux þisum þæt nan Cristen man ne mot
nu swa don.
 18.1. GOD þa æteowde eft Abrahame on þam dene Mambre,
þær þær he sæt on hys geteldes ingange on þære hætan
þæs dæges.
 18.2. &amp; Abraham beseah upp &amp; geseah þær ðry weras
standende him gehende; Mid þam ðe he hi geseah, þa efste he of þam
getelde him togeanes &amp; astrehte hyne to eorþan.
 18.3. &amp; cwæð: Min Drihten, gyf ðu me æniges þinges
tiðian wylle, ne far þu fram ðinum þeowan.
 18.4. Ær þan ðe ic fecce wæter &amp; eowre fet aðwea,
&amp; gerestað eow under ðisum treowe.
 18.5. Oð ðæt ic lecge eow hlaf ætforan, þæt ge eow
gereordion, &amp; ge farað syððan, for þi ge gecyrdon to eowrum
ðeowan; Hi cwædon: Do swa þu spræce.
 18.6. Abraham þa efste in to þam getelde to Sarran, &amp;
cwæð hyre to Gecned nu hrædlice þry sestras smedeman &amp; wyrc
focan.
 18.7. &amp; he arn him sylf to hys hryþera falde &amp; genam an
fæt cealf &amp; betæhte hys cnapan, &amp; se cnapa hyt mid ofste ofsloh
&amp; gearcode.
 18.8. Abraham ða nam buteran &amp; meolc &amp; þæt flæsc
mid heorðbacenum hlafum &amp; lede him ætforan, &amp; stod him under þam
treowe wið hi.
 18.9. Mid þam ðe hi æton, þa cwædon hi him to: Hwær
ys þin wif Sarra; he andwyrde: On þam getelde heo ys.
 18.10. He cwæð him to: Ic cume eft to ðe on þisne timan
&amp; ðin wif Sarra sceal habban sunu; Sarra þa gehyrde ðas word binnan
ðam getelde.
 18.12. &amp; hloh digollice ðus cweðende: Syððan ic ealdode
&amp; min hlaford geripod ys, sceal ic nu æniges lustes gyman.
 18.13. Þa cwæð God to Abrahame: Hwi hloh Sarra ðin wif
&amp; cwæð Sceal ic nu eald wif cennan.
 18.14. Cwest ðu la, ys ænig þing Gode earfoðe; be þam
gecwedenan anddagan ic cume to ðe &amp; Sarra hæfð sunu.
 18.15. Ða ætsoc Sarra: Ne hloh ic na, ac ic wæs afyrht; God
cwæð þa: Nys hyt na swa, ac þu hloge.
 18.16. Ða arison þa ðry weras, &amp; ða þanon eodon,
swylce hi woldon to ðære byrig Sodoma, &amp; Abraham eode forð mid &amp;
lædde hi.
 18.17. God cwæð þa: Hu mæg ic forhelan Abrahame þæt
ic don wylle.
 18.18. Ðonne he ys toweard on mycelre mægþe &amp; ðære
strengostan mægðe: nu ealre eorþan mægþa beoð on him gebletsode.
 18.19. Ic wat soðlice þæt he wyle bebeodan hys bearnum &amp;
hys hirede æfter him, þæt hi healdon Godes weg &amp; þæt hi don
rihtwisnysse &amp; rihtne dom, ðæt God gelæste for Abrahame ealle þa
ðing þe he him to spræc.
 18.20. God þa geopenode Abrahame hwæt he mid þære
spræce mænde, &amp; cwæð him to: þæra Sodomitiscra hream &amp;
ðære burhware of Gomorra ys gemenifyld, &amp; heora synn ys swyðe
gehefegod.
 18.21. Ic wylle nu faran to &amp; geseon hwæðer hi gefyllað
mid weorce þone hream ðe me to com, oððe hyt swa nys, ðæt ic
wite.
 18.22. Hi gewendon ða þanon &amp; eodon to Sodoman weard
Abraham soðlice stod þa gyt ætforan Gode.
 18.23. &amp; him to genealæhte, &amp; cwæð: La leof, nelt
ðu fordon þone rihtwisan mid þam arleasan.
 18.24. Gyf on ðære byrig beoð fiftig rihtwisra manna sceolon
hi ealle samod forwurþan, &amp; ðu nelt arian þære stowe for þam
fiftigum rihtiwsum, gyf hi þær swa fela beoð.
 18.25. Ne gewurðe hyt, la leof, þæt ðu yfelne dom
gesette.
 18.26. God cwæð þa to him: Gyf ic gemete on þære byrig
Sodoman fiftig rihtwisra wera, eallum ic gemiltsige for him.
 18.27. Abraham þa andwyrde, &amp; cwæð: Nu ic æne began
to sprecenne to minum Drihtne, þonne ic eom dust &amp; ahse.
 18.28. La leof, hwæt dest þu gyf ðær beoð fif &amp;
feowertig rihtwisra; wylt ðu adylegian ealle þa burh?
 18.29. God cwæð þa: Gyf ic þær gemete fif &amp;
feowertig rihtwisra, ne adylegie ic þa burh.
 18.29. Abraham cwæð ða: La leof, gyf þær beoð gemet
feowertig rihtwisra, hwæt dest þu ðone; God cwæð: Ne ofslea ic hi,
gyf þær beoþ feowertig.
 18.30. Abraham cwæð ða: La leof, ic bidde þæt ðu þe
ne belge wið me gyf ic sprece: Hwæt gyf þær beoð þrittig; God
cwæð: Ne do ic him lað, gyf þær beoð þrittig rihtwisra.
 18.31. Abraham cwæð þa gyt: Nu ic æne began to sprecenne
to minum Drihtne, ic wylle specan gyt: La leof, hu byð hyt gyf ðær
beoð twentig rihtwisra; God cwæð: Ne fordo ic hi gyf ðær beoð
twentig.
 18.32. Abraham cwæð ða gyt: La leof Drihten, ic bidde
þæt ðu ne yrsige gyf ic spece gyt æne: Hu byð hyt gyf þær
beoð tyn rihtwisra; God cwæð: Ne adilgie ic hi, gyf þær beoð
tyn.
 18.33. God þa ferde forð, swa he gemynt hæfde, &amp; Abraham
gecyrde to hys wununge.
 19.1. COMON ða on æfnunge twegen englas fram Gode asende to
þære byri Sodoma, &amp; Loð, Abrahames broðor sunu, sæt on
þære stræt &amp; geseah hi; He aras þa sona &amp; eode him togeanes,
&amp; astrehte hyne ætforan þam englum.
 19.2. &amp; cwæð: Ic bidde eow, Leof, þæt ge cyrron to
minum huse, &amp; þær wunion nihtlanges &amp; þweað eowre fet,
þæt ge magon faran to mergen on eowerne weg; Hi cwædon: Nelle we
nateshwon, ac we wyllað wunian ut on ðære stræt.
 19.3. Loð þa hi laðode geornlice, oð ðæt hi gecyrdon
to hys huse; He ða gearcode him gereord, &amp; hi æton.
 19.5. Se leodscipe wæs swa bysmorful, þæt hi woldon fullice
ongean gecynd heora galnyssæ gefyllan, na mid wimmannum, ac swa fullice
þæt us sceamað hyt openlice to secgenne, &amp; þæt wæs heora
hream, þæt hi openlice heora fylðe gefremedon.
 19.12. Þa cwædon þa englas to Lothe, se ðe rihtlice
leofode: Hæfst ðu sunu oððe dohtra on ðisre byrig, oððe aþum
oððe ænigne sibling; Gyf ðu hæbbe, læd hi ealle of þisre
byrig.
 19.13. We sceolon soðlice adylgian ealle þas stowe, for ðan
þe heora hream weox to swyðe ætforan Gode, &amp; God us sende, þæt
we hi fordon.
 19.14. Loð þa eode to hys twam aðumum, þe woldon wifian on
hys twam dohtrum, &amp; cwæð him to: Arisað &amp; farað of þissere
stowe, for þan ðe God wyle adylegian þas burh; þa wæs him geðuht
swylce he gamenigende spræce.
 19.15. Þa englas ða on ærnemergen cwædon to Loðe: Aris
&amp; nym ðin wif &amp; þine dohtra &amp; far ðe heonon, ðy læs þe
ðu losige samod mid þissere forscyldigan burhware.
 19.16. He wandode þa gyt, ac hi gelæhton hys hand, &amp; hys
wifes hand &amp; hys dohtra.
 19.17. &amp; gelæddon hi ut of þære byrig, for þan ðe
God heom arode; þa englas cwædon him to: Beorh þinum feore: ne beseoh
ðu underbæc; ne þu ne ætstand nahwar on ðisum earde, ac gebeorh
ðe on þam munte, þæt ðu samod ne losige.
 19.18. Ða cwæð Loð: Ic bidde þe, min Drihten.
 19.19. Nu þu ðine mildheortnysse me cyddest, for ðan ðe ic
ne mæg on þam munte me gebeorgan, þe læs ðe me ðær gefo sum
færlic yfel.
 19.20. Nu ys her gehende an gehwæde burh to þære ic mæg
fleon &amp; minum feore gebeorgan.
 19.21. Him wæs ða geandswarod þus: Ic underfeng ðine bene,
ðæt ic þa burh ne towende, nu ðu wylt ðyder bugan.
 19.22. Efst ardlice ðyder, for þan ðe ic nan ðing ne do,
ær þan ðe þu ðyder cume; &amp; seo burh wæs gehaten for ði,
Segor.
 19.23. Loð com þa to Segor þa ða sunne upp eode.
 19.24. &amp; God sende to þam burgum ealbyrnendne renscur mid
swefle gemencged, &amp; ða sceamleasan fordyde.
 19.25. God towearp ða swa mid graman ða burga, &amp; ealne
ðone eard endemes towende, &amp; ealle þa burhwara forbærnde
ætgædere, &amp; eall ðæt growende wæs, wearð adylegod.
 19.26. Þa beseah Lothes wif unwislice underbæc, &amp; wearð
sona awend to anum sealtstane na for wiglunge, ac for gewisre getacnunge.
 19.27. Þa beheold Abraham on ærnemerigen ðyderweard.
 19.28. &amp; geseah hu þa ysla upp flugon mid þam smice.
 19.29. &amp; God þa alysde Loð for Abrahame.
 19.30. Loth ða ne dorste leng wunian on Segor, ac ferde mid hys
twam dohtrum afyrht to þam munte, &amp; ðær on anum scræfe ealle
ðreo wunedon.
 19.31. Ða cwæð seo yldre dohtor to hyre gingran swyster: Vre
fæder ys eald man, &amp; nan oðer wer ne belaf on ealre eorþan, ðe unc
mage habban.
 19.32. Vton fordrencean urne fæder færlice mid wine, &amp;
uton licgan mid him, þæt sum laf beo hys cynnes.
 19.33. Hi dydon ða swa, &amp; fordrencton heora fæder, &amp;
eode seo yldre swustor ærest to hys bedde, &amp; se fæder nyste hu he
befeng on hi, ne hwænne heo aras, for ðære druncennysse, ne hu heo
dearnunga aras.
 19.35. Eft hi fordrencton ðone unwaran Loð, &amp; seo gingre
dohtor eode to hys bedde, &amp; se fæder nyste hu he befeng on hi, ne
hwænne heo aras, for hys druncennysse.
 19.36. Hi wæron ða eacnigende.
 19.37. &amp; seo yldre acende sunu, þone heo het Moab, se ys
Moabitiscra fæder oð ðisne andweardan dæg.
 19.38. And seo oðer acende sunu, ðone heo het Amon, ðæt ys
Mines folces sunu; he ys þæra Amonitiscra fæder oð ðisne andweardan
dæg.
 20.1. ABRAHAM þa ferde eft to suðdæle &amp; wunode
ælþeodig on þam earde Gerera.
 20.2. &amp; cwæð be hys wife ðæt heo wære hys swustor;
þa sende Abimelech ðære leode cyning to, &amp; het nyman þæt wif
for hyre wlite to him.
 20.3. Ac God sylf him com to on swefne, &amp; cwæð to him:
Efne ðu scealt sweltan nu Abimalech, for þam wife ðe þu name; heo
hæfð oþerne wer.
 20.4. Abimalech andwyrde earhlice &amp; cwæð: Ne ofsleh ðu
Drihten unscyldigne mannan.
 20.5. He sylf cwæð to me þæt heo hys swustor wære,
&amp; þæt wif eac sæde ðæt he wære hyre broðor: ðis ic
dyde/ mid bylewitnysse.
 20.6. &amp; Drihten him cwæð to: Ic wat þæt ðu swa
dydest, &amp; ic ðe eac for ði geheold ðæt þu wið me ne syngodest,
þæt ðu hi ne scyndest, &amp; ic þe swa geheold þæt ðu hi ne
hrepodest.
 20.7. Agyf nu þam were hys wif swyþe hraðe, for þan ðe he
ys witega &amp; for ðe gebitt; Gyf þu ðis don nelt, ðu byst dead
forhraðe &amp; þa ðe þe to lociað beoð liflease eac.
 20.8. Abimelech ða aras &amp; ealle hys men clypode &amp; sæde
him ða word þe he on swefne gehyrde, &amp; hi wurdon ealle wundorlice
afyrhte.
 20.9. He clypode eac Abraham on þære ylcan nihte, &amp;
cwæð: Hwi dydest ðu swa wið us &amp; swylce synne gebrohtest ofer me
sylfne &amp; ofer min rice.
 20.10. Hwæt gesawe ðu mid us, þæt ðu swa don woldest.
 20.11. Abraham him cwæð to: Ic cwæð on minum geðance:
Ic wene þæt Godes ege ne sy on þisre stowe &amp; þæt hi wyllað me
ofslean for mines wifes ðingon.
 20.12. &amp; heo ys swa ðeah min swustor to soðan, mines
fæder dohtor, &amp; na minre modor; ic hi genam þa to wife.
 20.13. &amp; unc gewearð syþþan þæt heo sceolde secgan,
þæt heo min swustor wære, swa oft swa wyt ferdon to fyrlynum eardum.
 20.14. Þa genam Abimalech oxan &amp; scep, wealas &amp; wylna,
&amp; forgeaf Abrahame, &amp; hys wif him betæhte ungewemmed.
 20.15. &amp; cwæð: Land lið beforan eow; wuna þær ðe
leofost ys.
 20.16. To ðam wife Sarra he cwæð: ðusend scyllinga ic
forgeaf on seolfre þinum breðer; þæt beo ðe to heafodgewædon,
þæt ðe huru ne sceamige wið ða þe ðe geseoð, &amp; swa hwyder
swa ðu færst: gemun ðæt þu gelæht wære.
 20.17. Abraham þa gebæd for Abimelech God.
 20.18. For þan ðe God gewitnode ealle hys wimmen, swa þæt
heora nan ne mihte habban ænig cild for Abrahames wife, ær þan ðe he
hyt eft abæd.
 21.1. GOD þa geneosode Sarran, swa swa he behet, &amp; gefylde
hys word.
 21.2. Swa þæt heo wearð mid cilde, &amp; on hyre ylde acende
sunu on þære ylcan tide ðe God gecwæð.
 21.3. Abraham ða gecigde Isaac hys sunu.
 21.4. &amp; on þam eahteðan dæge hyne eac ymsnað, swa swa
God him bebead.
 21.5. And he sylf wæs ða hundwintre.
 21.6. Sarra cwæð þa ofwundrod: God me worhte hlehter; swa
hwa swa hyt geaxað he hlyhð mid me.
 21.7. Hwa wolde gelyfan þæt Sarra lecgan sceolde cild to hyre
breoste to gesoce on ylde, þæt ðe heo Abrahame on hys ylde acende.
 21.8. Þæt cild soðlice weox &amp; wearð gewened, &amp;
Abraham worhte, swa swa heora gewuna wæs, micelne gebeorscipe to blisse his
mannum on þone dæg, þe man þæt cild fram gesoce ateah.
 21.9. Hyt gelamp eft syððan, þæt Sarra beheold hu Agares
sunu wið Isaac plegode.
 21.10. &amp; cwæð to Abrahame: Ado þas wylne heonon: ne
byð ðære wylne sunu soðlice yrfenuma mid minum bearne Isaace.
 21.11. Abraham þa undernam hefiglice ðas word.
 21.12. Ac God sylf him cwæð to: Ne sy ðe hefiglic geðuht
þæt þæt Sarra ðe sæde be ðinre cyfese, ac do swa swa heo
cwæð, for þan ðe þe byð geciged sæd on Isaace.
 21.13. &amp; ic eac swylce do þære wylne sunu mycelre
mægðe, for þan ðe he ys eac of ðinum sæde.
 21.14. Abraham ða aras on ærnemergen sona &amp; lædde aweg
ða wylne Agar &amp; Ismahel samod &amp; sealde him formete, hlaf, &amp;
wæter, &amp; gewende him ham.
 21.14. Þa ða hi comon to þam westene ða wurdon hi on
gedwolan.
 21.15. &amp; þæt wæter asceortode, þe wæs on ðam
buteruce: heo ða alede þone sunu under sumum treowe.
 21.16. &amp; sæt hyre feorran wepende, cwæð þæt heo
nolde geseon hu þæt cild swulte.
 21.17. God þa sylf gehyrde ðæs cildes stemne &amp; sende hys
engel, ðe ðis sæde Agare: Hwæt dest ðu Agar; ne beo þu afyrht:
God sylf gehyrde ðines suna stemne.
 21.18. Aris nu &amp; gym hys for þan ðe he wyrð gyt mycelre
mægðe, &amp; seo modor swa dyde.
 21.19. Heo geseah þa sona, swa swa hyre geswutelode God, sumne
wæterpytt þær onemn, &amp; heo of þam sealde þam cnapan drincan.
 21.20. &amp; heo wunode mid him; He weox þa.
 21.21. &amp; wearð on þam westene scytta, &amp; hys modor him
genam wif on Egypta lande.
 21.22. On ðære tide cwæð se cyning Abimelech &amp; hys
ealdorman Pichol to Abrahame ðus: God sylf ys mid ðe on eallum þinum
weorcum.
 21.23. Behat me nu ðurh God, þæt ðu me ne derige ne minum
æftergencgum ne minum ofspringe, ac cyð him mildheortnysse, swa swa ic
cydde ðe.
 21.25. Abraham þa ðreade Abimelech mid wordum for þam
waterpytte þe hys wealas him ætbrudon.
 21.26. Þa cwæð se cyning to him: Nyste ic nan þing
ðises, ne ðu me hyt ne sædest, ne ic sylf hyt ne gehyrde.
 21.27. Abraham forgeaf ða Abimeleche lac on oxum &amp; on
sceapum, &amp; hi slogon heora wed, ægðer to oðrum, þæt hi wurdon
gefrynd.
 21.28. Abraham ða gesette seofan lamb on sundron.
 21.29. &amp; Abimalech axode Abraham, &amp; cwæð: Hwæt
gemænað þas lamb ðe ðu gelogast on sundron.
 21.30. Abraham him andwyrde: Ic wylle þæt ðu underfo þas
seofan lamb æt me, þæt hi to swutelunge beon þæt ic dealf ðisne
pytt; &amp; he dyde þa swa.
 21.31. For ði wæs gehaten seo stow Bersabee, for þan ðe
heora ægðer sealde oþrum hys wed ðær, &amp; sworon him betwynan
þæt hi sibbe heoldon.
 21.33. Þa gewende Abimelech mid hys ealdormen Phichol to
Palestina lande, &amp; Abraham belaf ðær; Abraham ða plantode anne holt
on Bersabeae, &amp; ðær gecigde mid soþum geleafan ðæs ecean Godes
naman.
 21.34. &amp; he ðæt land bogode Philisteiscre ðeode fela
daga syððan.
 22.1. GOD wolde þa fandian Abrahames gehyrsumnysse, &amp; clypode
hys naman.
 22.2. &amp; cwæð him ðus to: Nym ðinne ancennedan sunu
Isaac, þe ðu lufast, &amp; far to þam lande Visionis hraðe, &amp;
geofra hyne þær uppan anre dune.
 22.3. Abraham ða aras on þære ylcan nihte &amp; ferde mid
twam cnapum to þam fyrlenum lande, &amp; Isaac samod, on assum ridende.
 22.4. Þa on ðone ðriddan dæg, þa hi ða dune gesawon,
ðær ðær hi to sceoldon to ofsleane Isaac.
 22.5. Ða cwæð Abraham to þam cnapum ðus: Anbidiað eow
her mid þam assum sume hwile: ic &amp; þæt cild gað unc to gebiddenne,
&amp; we syððan cumað sona eft to eow.
 22.6. Abraham þa het Isaac beran þone wudu to þære stowe,
&amp; he sylf bær hys swurd &amp; fyr.
 22.7. Isaac ða axode Abraham hys fæder: Fæder min, ic axige
hwær seo offrung sy; her ys wuda &amp; fyr.
 22.8. Him andwyrde se fæder: God foresceawað, min sunu, him
sylf ða offrunge.
 22.9. Hi comon þa to ðære stowe þe him geswutelode God,
&amp; he ðær weofod arærde on ða ealdan wisan, &amp; þone wudu
gelogode, swa swa he hyt wolde habban to hys suna bærnette syððan he
ofslagen wurde; He geband þa hys sunu.
 22.10. &amp; hys swurd ateah þæt he hyne geoffrode on þa
ealdan wisan.
 22.11. Mid ðam ðe he wolde þæt weorc begynnan, ða
clypode Godes engel ardlice of heofonum, Abraham; He andwyrde sona.
 22.12. Se engel him cwæð to: Ne acwel ðu þæt cild, ne
þine hand ne astrece ofer hys swuran: nu ic oncneow soðlice, þæt ðu
swyðe ondrætst God, nu þu þinne ancennedan sunu ofslean woldest for
him.
 22.13. Ða beseah Abraham sona underbæc, &amp; geseah ðær
ænne ram betwux þam bremelum be ðam hornum gehæft, &amp; he ahefde
ðone ram to ðære offrunge &amp; hyne þær ofsnað Gode to lace for
hys sunu Isaac.
 22.14. He het þa þa stowe <foreign>Dominus uidit</foreign>, þæt ys God
gesyhð, &amp; gyt ys gesæd swa: <foreign>In monte Dominus uidit</foreign>, þæt ys God
gesyhð on dune.
 22.15. Eft clypode se engel Abraham, &amp; cwæð.
 22.16. Ic swerige ðurh me sylfne, sæde se ælmihtiga, nu
ðu noldest arian þinum ancennedan suna, ac ðe wæs min ege mare þonne
hys lif.
 22.17. Ic ðe nu bletsige &amp; ðinne ofspringe gemenigfylde swa
swa steorran on heofonum &amp; swa swa sandceosel on sæ; þin ofsprincg
sceal agan heora feonda gatu.
 22.18. &amp; on þinum sæde beoð ealle ðeoda gebletsode,
for þan ðe þu gehyrsumodest minre hæse ðus.
 22.19. Abraham ða gecyrde sona to hys cnapum, &amp; ferde him ham
swa mid heofonlicre bletsunge.
 23.1. SARRA leofode hundteontig geara &amp; seofan &amp; twentig
geara.
 23.2. &amp; heo syððan forðferde, &amp; Abraham hi bestod on
þa ealdan wisan.
 23.3. &amp; wolde bicgan hyre byrgene æt þam mannum, ðe he
mid wunode; þæt wæron Ethes suna.
 23.5. Þa noldon hi nanes wurðes onfon, ac forgeafon him ða
byrgene hysge mæccean on to bebyrgenne.
 23.7. Abraham hi ða eadmodlice bæd, þæt hi bædon
Efron, Soares sunu.
 23.9. Þæt he him sealde wið feo þæt twyfealde scræf
ðe he hæfde on hys lande on heora gewitnysse him sylfum to byrgelse.
 23.10. Þa cwæð Effron.
 23.11. Þæt he him wolde lustlice þone æcer forgyfan mid
þam scræfe.
 23.16. Abraham þa awæh feower hund scyllinga be fullan gewihte
seolfres, &amp; sealde Effrone.
 23.17. Wið þam æcere, &amp; wið ðam scræfe, ðe
læg to Mambre.
 23.19. Þæt ys Ebron; &amp; he bebyrigde ðær Sarran.
 23.20. &amp; he hæfde þæt land syðþan him sylfum to
licreste.
 24.1. ABRAHAM wæs ða eald, &amp; God hyne bletsode on eallum
þingum.
 24.2. &amp; he clypode him to hys yldestan gerefan, þe ealle hys
ðing bewiste, &amp; cwæð to him: Sete þine hand under min ðeoh.
 24.3. &amp; swera me aþas ðurh þone heofonlican God, þæt
ðu næfre ne nyme wif Isaace minum suna of ðisum mennisce, ðe ic mid
wunige.
 24.4. Ac far to þam lande ðe ic of com, &amp; nym him ðær
wif.
 24.5. Þa cwæð se wicnere: Hu gyf þæt wif nele hider to
lande mid me; sceal ic lædan þinne sunu eft to þam lande ðe þu of
ferdest.
 24.6. Ða cwæð Abraham: Beo wær æt þam, þæt ðu
næfre minne sunu þyder ne læde.
 24.7. Se heofonlica God sent hys engel beforan ðe, &amp; he þe
wisað.
 24.8. Gyf þæt wif þonne hider mid þe nele faran, ne byst
ðu na forsworen.
 24.9. Se gerefa ða asette ða hys swyðran hand under Abrahames
þeoh, &amp; þone að him swor, swa he hyne sylf stafode, be hys sunu
wifunge.
 24.10. Se wicnere nam þa tyn olfendas, &amp; of hys hlafordes
godum þone dæl þe he wolde, &amp; lædde forð mid him, &amp; ferde
to þam lande, be hys hlafordes hæse, oð þæt he com to Nachores
byrig.
 24.15. &amp; he ðær Isaace wif gefette, swa swa hyne hys
hlaford het, &amp; him God wissode, swa hyt on þære Ledenbec awriten ys,
ræde se þe wylle; ðæs wifes nama wæs Rebecca, Bathueles dohtor.
 24.61. On ðære tide ðe se esne hi hamweard lædde to hys
hlaforde.
 24.62. Eode Isaac on þam wege þe scyt to þam pytte ðe ys
genemned <foreign>Puteus Viuentis, et Videntis</foreign>, þæt ys Lybbendes Pytt &amp;
Geseondes; He eardode soðlice on þam suðlandum.
 24.63. He eode ut on þæt land, ðencende; þa he hyne
beseah, ða geseah he olfendas ðyderweard.
 24.64. Rebecca lyhte of þam olfende þa heo Isaac geseah.
 24.65. &amp; cwæð to þam cnihte: Hwæt ys se man ðe
ongean us gæð; þa cwæð he þæt hyt wære hys hlaford, &amp;
heo nam hraþe hyre wæfels &amp; bewæfde hi.
 24.66. Se esne rehte ða Isaace eall hys færeld.
 24.67. Isaac gelædde Rebeccan in to Sarran getelde, hys modor,
&amp; underfeng hi to wife, &amp; lufode hi swa swyðe, þæt he ðæt
sar forgeat, þe him on hys modor deaðe gelamp.
 25.5. ABRAHAM sealde Isaace eal þæt he ahte.
 25.7. Soðlice Abraham leofode anhund wintra &amp; fif &amp;
hundseofontig wintra.
 25.8. &amp; he forðferde on godre ylde.
 25.9. &amp; Isaac &amp; Ismahel hys suna hi bebyrigdon on þam twy
fealdum scræfe ðe stynt on Effrones lande, Soares suna Etheiscean, ongean
Mambre.
 25.10. Þæt he bohte æt Ethes sunum: þær he ys bebyrged
&amp; Sarra hys wif.
 25.12. Ismahele wæron acennede twelf suna.
 25.13. Þæs yldestan nama wæs Nabaoth: &amp; Cedar, &amp;
Abdeel, &amp; Mabsam.
 25.14. &amp; Mamsa, &amp; Duma, &amp; Massa.
 25.15. &amp; Adad, &amp; Thema, &amp; Ithur, &amp; Naphis.
 25.17. Ismahel forðferde þa he wæs hundteontigwintre &amp;
seofan &amp; ðrittigwintre.
 25.20. Isaac wæs <foreign>xl</foreign>wintre ða he nam Rebeccan to wife,
Bathueles dohtor þæs Siriscean of Mesopotamia, Labanes swustor.
 25.21. &amp; Isaac bæd Drihten for hys wife, for þan ðe heo
wæs untymende, &amp; he hyne gehyrde, &amp; dyde þæt Rebecca wearð
geeacnod.
 25.22. Ac ða ða lytlingas fuhton on hyre innoðe, þa
cwæð heo: Gyf hyt swa mihte beon, hwæs wære me mare ðearf þonne
ic mid cilde wære; þa eode Rebecca to þam þæt heo Drihten ymbe
þæt axode.
 25.23. &amp; he cwæð: Twa þeoda synd on þinum innoðe,
&amp; twa folc beoð todælede on ðe; &amp; þæt folc oferswyð
þæt oðer folc, &amp; se mara ðeowað þam læssan.
 25.24. Ða com þære cennincge tima, &amp; heo acende twegen
suna.
 25.25. Se ðe ær com wæs reod &amp; eall ruh; &amp; his nama
wæs genemned Esau; &amp; se oðer com swa hraðe æfter þam oðrum,
þæt he hæfde þæs broðor fotwolman on handa, &amp; hyne man nemde
Iacob.
 25.26. Isaac wæs <foreign>lx</foreign>wintre, þa him wæron þas lytlingas
acennede; þa hi afedde wæron, þa wæs Esau gleaw hunta &amp;
eorðtilia.
 25.28. Iacob wæs bylewite man, &amp; wunode on geteldum.
 25.28. Isaac lufode Esau for hys huntnoðe &amp; Rebecca lufode
Iacob.
 26.34. ÐA Esau wæs <foreign>xl</foreign>wintre, þa nam he twa wif, Iudith,
Berithes dohtor ðæs Etheiscean, &amp; Basemat, Helones dohtor on ðære
ylcan stowe.
 26.35. Þa buta abulgon Isaace &amp; Rebeccan.
 27.1. ÐA Isaac ealdode &amp; hys eagan ðystrodon, þæt ne
he mihte nan ðing geseon, þa clypode he Esau hys yldran sunu.
 27.2. &amp; cwæð to him: þu gesyhst þæt ic ealdige,
&amp; ic nat hwænne mine dagas agane beoð.
 27.3. Nim þin gesceot, þinne cocur &amp; þinne bogan, &amp;
gang ut, &amp; þonne ðu ænig ðing begyte þæs ðe þu wene
þæt me licie.
 27.4. Bring me þæt ic ete, &amp; ic þe bletsige ær þam
ðe ic swelte.
 27.5. Ða Rebecca þæt gehyrde, &amp; Esau ut agan wæs.
 27.6. Ða cwæð heo to Iacobe hyre suna: Ic gehyrde þæt
ðin fæder cwæð to Esauwe þinum breðer.
 27.7. Bring me of þinum huntnoðe, þæt ic bletsige ðe
beforan Drihtne ær ic swelte.
 27.8. Sunu, hlyst minre lare.
 27.9. Far to þære heorde, &amp; bring me twa ða betstan
ticcenu, þæt ic macige mete þinum fæder ðærof, &amp; he ytt
lustlice.
 27.10. Þonne ðu ða inbringst, he ett &amp; bletsað þe
ær he swelte.
 27.11. Ða cwæð he to hyre: ðu wast þæt Esau min
broðor ys ruh &amp; ic eom smeðe.
 27.12. Gyf min fæder me handlað &amp; me gecnæwð, ic
ondræde þæt he wene þæt ic hyne wylle beswican, &amp; þæt he
wyrge me næs na ne bletsige.
 27.13. Þa cwæð seo modor to him: Sunu min, sy seo wyrignys
ofer me: do swa ic þe secge; far &amp; bring ða þing ðe ic þe bead.
 27.14. He ferde ða &amp; brohte &amp; sealde hyt hys meder, &amp;
heo hyt gearwode swa heo wiste þæt hys fæder licode.
 27.15. &amp; heo scrydde Iacob mid þam deorwurðustan reafe ðe
heo æt ham mid hyre hæfde.
 27.16. &amp; befeold hys handa mid þæra ticcena fellum &amp;
hys swuran, ðær he nacod wæs.
 27.17. &amp; heo sealde him ðone mete ðe heo seað, &amp;
hlaf, &amp; he brohte þæt hys fæder.
 27.18. &amp; cwæð: Fæder min, He andswarode &amp;
cwæð: Hwæt eart ðu, sunu min.
 27.19. &amp; Iacob cwæð: Ic eom Esau, ðin frumcenneda sunu;
ic dyde swa ðu me bebude; Aris upp &amp; site &amp; ett of minum huntnoðe,
þæt ðu me bletsige.
 27.20. Eft Isaac cwæð to hys suna: Sunu min, hu mihtest ðu
hyt swa hrædlice findan; ða andswarode he &amp; cwæð: Hyt wæs
Godes willa þæt hyt me swa hrædlice ongean com þæt ic wolde.
 27.21. &amp; Isaac cwæð: Ga hider near þæt ic æthrine
ðin, sunu min, &amp; fandige hwæðer ðu sy min sunu Esau ðe ne sy.
 27.22. He eode to þam fæder, &amp; Isaac cwæð ða, ða
he hyne gegrapod hæfde: Witodlice seo stemn ys Iacobes stemn, &amp; ða
handa synd Esaues handa.
 27.23. &amp; he ne gecneow hyne, for þam ða ruwan handa
wæron swylce ðæs yldran broðor; He hyne bletsode ða.
 27.24. &amp; cwæð: Eart ðu Esau, min sunu; &amp; he
cwæð: Ia, leof, ic hyt eom.
 27.25. Þa cwæð he: Bring me mete of ðinum huntnoðe,
þæt ic ðe bletsige; þa he ðone mete brohte, he brohte him eac win;
þa he hæfde gedruncen.
 27.26. Ða cwæð he to him: Sunu min, gang hider &amp; cysse
me.
 27.27. He nealæhte &amp; cyste hyne: sona swa he him to onleat,
he bletsode hyne, &amp; cwæð: Nu ys mines suna stenc swylce þæs
landes stenc, þe Drihten bletsode.
 27.28. Sylle þe God of heofones deawe &amp; of eorðan
fætnysse/ &amp; micelnysse hwætes &amp; wines.
 27.29. &amp; ðeowion þe eal folc, &amp; geeaðmedun ðe ealle
mægþa; beo ðu þinra broðra hlaford, &amp; syn ðinre modor suna
gebiged beforan ðe; Se ðe þe wyrige, sy he awyrged, &amp; se ðe þe
bletsige, sy he mid bletsunge gefylled.
 27.30. Vneaðe Isaac geendode þas spræce þa Iacob ut eode;
ða com Esau of huntoðe.
 27.31. &amp; brohte in gesodene mete, &amp; cwæð to hys
fæder: Aris, fæder min, &amp; ett of þines suna huntoðe, þæt
ðu me bletsige.
 27.32. Ða cwæð Isaac: Hwæt eart þu; he andwyrde &amp;
cwæð: Ic eom Esau.
 27.33. Ða aforhtode Isaac mycelre forhtnysse &amp; wundrode
ungemetlice swyðe, &amp; cwæþ: Hwæt wæs se ðe me ær brohte of
huntoðe &amp; ic æt ðærof ær ðu come, &amp; ic hyne bletsode,
&amp; he byð gebletsod.
 27.34. Þa Esau hys fæder spræca gehyrde, ða wearð he
swyðe sarig, &amp; geomormod cwæð: Fæder min, bletsa eac me.
 27.35. Ða cwæð he: þin broðor com facenlice &amp; nam
þine bletsunga.
 27.36. &amp; he cwæð eac: Rihte ys he genemd Iacob: nu he
beswac me; ær he ætbræd me mine frumcennedan, &amp; nu oðre syðe
he forstæl mine bletsunga; Eft he cwæð to þam fæder: Cwyst þu,
ne heolde þu me nane bletsunge.
 27.37. Þa andswarode Isaac &amp; cwæð: Ic gesette hyne ðe
to hlaforde &amp; ealle þine gebroðru beoð under hys ðeowdome; ic
sealde him mycelnysse hwætes &amp; wines; hwæt mæg ic leng don.
 27.38. Ða cwæð Esau to him: La fæder, hæfdest ðu gyt
ane bletsunga; ic bidde ðe þæt ðu me bletsige; ða he swyðe weop.
 27.39. Þa wearð Isaac sarig, &amp; cwæð to him: Bletsige
ðe God on eorþan fætnysse &amp; of heofones deawe.
 27.41. Soðlice Esau ascunode Iacob for ðære bletsunge ðe
hys fæder hyne bletsode, &amp; ðohte to ofsleane Iacob hys broðor.
 27.42. Þa cydde man ðæt Rebeccan heora meder; þa het heo
feccan hyre sunu, &amp; cwæð to him: Esau ðin broðor þe ðencð to
ofsleane.
 27.43. Sunu min, hlyste minra worda: Aris &amp; far to Labane minum
breðer on Aram.
 27.44. &amp; wuna mid him sume hwile oð ðines broðor yrre
geswice.
 27.45. &amp; oð þæt he forgyte ða ðing þe ðu him
dydest; &amp; ic sende syððan æfter þe &amp; hate ðe hider feccean;
Hwi sceal ic beon bedæled ægðer minra sunena on anum dæge.
 27.46. &amp; Rebecca cwæð to Isaace: Ic eom sarig for Ethes
dohtrum; gyf Iacob nymð wif of ðises landes mannum, nelle ic lybban.
 28.1. ISAAC clypode ða Iacob &amp; bletsode hyne, &amp; cwæð
to him: Ne nym ðu þe gemæccean of Chanan cynne.
 28.2. Ac far to Mesopotamia on Siria to Bathueles hiwrædene,
þinre modor fæder, &amp; nym ðe wif of Labanes dohtrum, ðines eames.
 28.10. Iacob ferde ða of Bersabe to Aram.
 28.11. Þa he com to sumre stowe &amp; wolde hyne þær restan
æfter sunnan setlunge, he nam stanas &amp; lede under hys heafod &amp; slep
on ðere stowe.
 28.12. Ða geseah he on swefne standan ane hlæddre fra eorþan
to heofonan &amp; Godes englas upp stigende &amp; nyðer stigende on
þære.
 28.13. &amp; he geseah Drihten on ufeweardre þære hlæddre,
&amp; Drihten cwæð to him: Ic eom Drihten God Abrahames ðines fæder,
&amp; Isaaces God; þæt land, ðe ðu on slæpst, ic sylle ðe &amp;
dinum ofsprincge.
 28.14. &amp; þin ofsprinc byð fram eastdæle oð westdæl
&amp; fram suðdæle oð norðdæl, &amp; ealle eorðan mægða
beoð gebletsode ðurh þe, &amp; þurh ðinne ofsprinc.
 28.15. &amp; ic healde þe swa hwær swa ðu færst, &amp; ic
ðe læde ongean to þison lande, &amp; gefylle ealle þa ðincg, þe ic
spræc.
 28.16. Þa Iacob awoc, þa cwæð he: Witodlice Drihten ys on
þisse stowe, &amp; ic hyt nyste.
 28.17. &amp; he cwæð eft: Eala hu egeslic ðeos stow ys; Nys
her nan ðing buton Godes hus, &amp; heofones geat.
 28.18. On morgen, ða he aras, he nam þone stan ðe he under
hys heafod lede, &amp; arærde hyne to mearce, &amp; get ele ðær on
uppan.
 28.19. &amp; nemde þa burh, Bethel, seo hatte ær Luza.
 28.20. Eac he behet behat, &amp; cwæð: Gyf Drihten byð mid
me &amp; gehealt me on þam wege ðe ic fare, &amp; sylð me hlaf to etene
&amp; reaf to werigenne.
 28.21. &amp; gyf ic gesund cyrre to mines fæder huse, Drihten
biþ God min.
 28.22. &amp; ðes stan þe ic arærde to mearce byð genemned
Godes Hus, &amp; of eallum þam ðingum þe ðu me sylst ic bringe ðe
teoðunge.
 29.1. WITODLICE þa he com to þam eastlande.
 29.2. Ða geseah he ðær anne pytt on þam lande, &amp;
ðreo heorda sceapa sittende wið þone pytt, &amp; se pytt wæs beheled
mid anum stane.
 29.3. Þæra hyrda gewuna wæs, ðonne hi heora heorda
gegaderodon, þæt hi awylton ðone stan of þam pytte &amp; heora orf
þær wæterodon, &amp; ðone pytt eft behlidon.
 29.4. &amp; he cwæð to þam hyrdum: Broðru, hwanon synd ge;
hi andswarodon &amp; cwædon: Of Aran.
 29.5. Þa cwæð he: Cunne ge Laban, Nachores sunu?
 29.5. Hi cwædon þæt hi hyne cuðon.
 29.6. Ða cwæð he: Hu mæg he?
 29.6. Hi cwædon þæt he wel mihte; ða hi ðus spræcon,
þa com Rachel, hys dohtor, mid hys heorde.
 29.10. Ða Iacob hi geseah &amp; wiste þæt hyt wæs hys
mage &amp; Labanes scep, hys eames, he fylste hyre &amp; wæterode hyre
heorde.
 29.13. Ða Laban gehyrde þæt Iacob wæs cumen, his swuster
sunu, þa arn he togeanes &amp; clypte hyne &amp; cyste &amp; lædde hine in
to his huse.
 29.14. &amp; cwæð to him: ðu eart min ban &amp; min
flæsc; &amp; þa an monoþ agan wæs.
 29.15. Ða cwæð he to him: Nelle ic þæt ðu me to gyfe
hyrsumie; hwæt wilt ðu to medes habban.
 29.16. Laban hæfde twa dohtra; seo yldre hatte Lia, &amp; seo
gyngre Rachel.
 29.18. Iacob lufode Rachel, &amp; cwæð: Ic hyrsumie þe
seofon gear wið þinre gingran dehter.
 29.19. Þa cwæð Laban: Leofre me is þæt ic hi sylle þe
ðonne oðrum men; wuna mid me.
 29.20. Iacob him hyrsumode þa seofan gear for Rachele, &amp; hit
him þuhte feawa daga for þære lufe þe he to hyre hæfde.
 29.21. Ða ða seofan gear agan wæron.
 29.22. &amp; man sceolde hi him gyfan.
 29.23. Þa lædde Laban hys dohtor to him.
 29.24. &amp; sealde hyre ane ðinene, seo hatte Zelpha: &amp; he
underfeng Lian to wife.
 29.25. On mergen, þa he Lian geseah, he cwæð to hys sweore:
Hwi dydest ðu ðus; hu ne ðeowode ic ðe seofan gear for Rachele?
 29.26. Þa andswarode Laban, &amp; cwæð: Hyt nys ðeaw mid
us þæt man ða gingran ær forgyfe þonne ða yldran.
 29.27. Ac hafa ðe þas ane wucan to gemæccan, &amp; ic gyfe
ðe þa oðre, wið ðam þu hyrsumige me oðre <foreign>vii</foreign> gear.
 29.28. He cwæð þæt he swa don wolde: ða seo wucu agan
wæs, þa nam he Rachel to wife.
 29.29. &amp; se fæder hyre sealde ane ðeowene, Bala hatte.
 29.32. Iacob gestrynde þa be Lian, Ruben &amp; Simeon &amp; Levi
&amp; Iuda.
 30.1. RACHEL wæs untymende.
 30.4. Ac heo nam Balan, hyre ðeowene, &amp; sealde Iacobe to
gerestan.
 30.5. &amp; he gestrynde be hyre Dan &amp; Neptalim.
 30.9. Þa Lia undergeat þæt heo leng ne tymde, ða sealde
heo Zelfan, hyre ðinene, Iacobe to wife.
 30.10. &amp; he strynde be hyre Gad &amp; Aser.
 30.18. Eft he gestrynde fiftan sunu &amp; syxtan, Isachar &amp;
Zabulon, &amp; ane dohtor, Dina hatte.
 30.22. Witodlice God gehyrde Racheles bene, &amp; he gestrynde be
hyre Iosep.
 30.25. Ða Iosep wæs geboren, þa bæd Iacob hys sweor
þæt he lete hyne faran to hys lande.
 30.26. Mid hys wifum &amp; mid hys bearnum, ðe he him fore
hyrsumode.
 30.43. Iacob wæs þa swyðe welig, &amp; hæfde manega
heorda &amp; þeowas &amp; ðeowena, olfendas &amp; assan.
 31.1. ÐA cwædon Labanes bearn: Iacob hæfð genumen ealle
ures fæder æhta, &amp; he ys welig &amp; mære ðurh ures fæder
speda.
 31.4. He sende ða &amp; clypode Rachel &amp; Lian.
 31.5. &amp; cwæð to him: Ic geseo on eowres fæder ðeawum
þæt he nys swa wel wið me geworht swa he wæs gyrsan dæg &amp;
þis æran dæg.
 31.11. Mines fæder God cwæð to me.
 31.13. Far of ðis lande, &amp; cum to þam lande ðe þu on
wære geboren.
 31.14. Þa andswarode Lia &amp; Rachel, &amp; cwædon:
Hwæðer wyt ænig ðing agon of uncres fæder æhton.
 31.15. He sealde us swa fremde &amp; fræt uncer wurð.
 31.16. Ac God nam uncres fæder æhta &amp; sealde hi unc &amp;
uncrum bearnum: do for þam ða ðingc þe Drihten ðe bebead.
 31.17. Iacob aras &amp; sette hys gemæccan uppan hys olfendas,
&amp; hys bearn.
 31.18. &amp; nam ealle ða ðing, þe he on Mesopotamia begeat,
forð mid him, &amp; ferde to Isaace hys fæder, to Chanaan lande.
 31.19. On ðære tide ferde Laban to hys scepscere, &amp; Rachel
forstæl hyre fæder hæðenan godas.
 31.20. Þa nolde Iacob cyðan hys scæcdom hys sweore.
 31.21. Þa he ferde mid þam ðingum ðe hys on riht wæron.
 31.22. Þa cydde man Labane on þam ðriddan dæge þæt
Iacob wæs asceacen.
 31.23. Ða ferde Laban &amp; hys gebroðru æfter Iacobe seofan
dagas, &amp; gemetton hyne on Galaad.
 31.24. Ða ætywde God Labane on swefne, &amp; cwæð to him:
Warna ðe þæt ðu nan ðing wiðerweardlices ne spece ongean Iacob.
 31.25. &amp; Iacob sloh hys geteld on ðære dune.
 31.26. Þa cwæð Laban to Iacobe: Hwi dydest ðu swa,
þæt ðu ætlæddest me mine dohtra swylce hyt gehergode hæftlingas
wæron.
 31.27. Hwi woldest ðu sceacan butan minre gewitnysse; hwi noldest
ðu hyt secgan me, þæt ic fyligde ðe mid blisse &amp; mid lofsangum
&amp; mid timpanum &amp; mid hearpan?
 31.28. Ne þu ne bide þæt ic mine suna cyste, &amp; mine
dohtra, &amp; dyselice ðu dydest.
 31.29. Nu ic wolde ðe þone unðanc mid yfele leanian, ac
ðines fæder God cwæð to me gyrsandæg: Warna þæt ðu nan
ðing styrnlices ne sprece on Iacob.
 31.30. Be ðinum agenum wille ðu ferdest to ðines fæder
hiwrædenne: hwi forstæle ðu mine godas.
 31.31. Þa cwæð Iacob: Ic for fram ðe butan ðinre
gewitnysse, for ðam ic ondred þæt ðu me bereafodest þinra dohtra.
 31.32. Nu ðu me stale tihst, sy se man ofslagen beforan us eallum
þe ðu þine hæðenan godas mid finde; Sece þine ðing, &amp; nym
swa hwæt swa þu ðines finde; Iacob nyste ðæt Rachel hæfde ða
anlicnyssa forstolen.
 31.33. Eft Laban eode ða in to Iacobes geteldum &amp; sohte hys
hæðenan godas, &amp; hi nahwar þær ne funde.
 31.34. Rachel hi hæfde gehydd under anes olfendes seame.
 31.36. Þa wearð Iacob yrre, &amp; cwæð to him: For hwylcum
gylte ferdest ðu þus æfter me &amp; towurpe eall min innorf.
 31.37. Hwæt fundest ðu þinra æhta þæron?
 31.37. Lege hyt her beforan ðinum freondum &amp; beforan minum
freondum, &amp; demon hi betwux me &amp; ðe.
 31.38. Wæs ic for þam nu twentig wintra mid ðe?
 31.38. Næron þine heorda stedige, ne ic ðærof ne æt.
 31.39. Swa hwæt swa man ðærof forstæl oððe wildeor
abiton, ic hyt forgeald.
 31.40. Dæges &amp; nihtes ic swanc, on hætan &amp; on cyle
&amp; on wæccan.
 31.41. Ðus ic þeowode ðe twentig wintre, feowertyne for
ðinum dohtrum &amp; syx for ðinum heordum.
 31.42. Nu þu me woldest forlætan nacodne, gyf Abrahames God
nære mid me, &amp; Isaaces ege; God geseah min geswinc &amp; ðreatode ðe
gyrsandæg.
 31.43. Þa cwæð Laban: Mine dohtra &amp; þine suna &amp;
þine heorda, &amp; ealle þa ðing ðe þu gesyhst, synd mine: Hwæt
mæg ic þeah don minum sunon &amp; minum magon.
 31.44. Ga hider near, &amp; uton syllan wedd, þæt freondscipe
sy betwux me &amp; ðe.
 31.53. Abrahames God &amp; Nachores God, &amp; heora fæder God
deme betwux unc; &amp; Iacob swor ðurh hys fæder ege, Isaaces.
 31.54. &amp; geofrode lac on þære dune, &amp; clypode hys
gebroðra ðæt hi æton; þa hi eten hæfdon, hi wunedon ðær.
 31.55. &amp; Laban aras on niht &amp; cyste hys suna &amp; hys
dohtra, &amp; bletsode hi, &amp; cyrde to hys agenum hame.
 32.1. WITODLICE ða Iacob ferde, he geseah Godes englas beforan
him.
 32.2. &amp; he cwæð: ðis ys Godes fyrdwic; &amp; he nemde
þære stowe naman Manaim, þæt ys Wicstow.
 32.3. Soðlice he sende bodan beforan him to Esau hys breðer on
Seir lande.
 32.4. &amp; cwæð to him: Secgað Esauwe minum hlaforde,
þæt ic wracnode mid Labane &amp; fleah hyne oð ðisne dæg.
 32.5. Nu ic hæbbe oxan &amp; assan &amp; sceap, þeowas &amp;
ðeowena, &amp; ic sende ærendracan to minum hlaforde, þæt he min
freond sy.
 32.6. Ða ða bodan ongean comon to Iacobe, ða cwædon hi: We
comon to Esauwe þinum breðer, &amp; he efst nu ongean ðe mid feower hund
mannum.
 32.7. &amp; Iacob ondred him swyðe, &amp; todælde þæt
folc on twa, &amp; þa heorda &amp; þa olfendas.
 32.8. &amp; cwæð: Gyf Esau cymð to anum flocce &amp; þone
ofslyhð, se oðer floc byð gehealden.
 32.9. &amp; heft he cwæð: Abrahames God, mines fæder, &amp;
Isaaces God, Drihten, þu ðe me bude þæt ic ferde to þam lande þe
ic wæs on geboren &amp; bletsode me.
 32.10. Ic eom læssa ðonne ealle ðine miltsunga &amp; þonne
þin soðfæstnys, ðe ðu þinum ðeowe sealdest; mid minum stafe ic
oferferde Iordane, &amp; ic hi eft ongean oferfare mid twam floccum.
 32.11. Alyse me of Esaues handa, mines broðor, for þam ðe ic
hyne swyðe ondræde, þe læs ðe he cume &amp; ofslea ðas modra
mid heora cildum.
 32.12. Þu cwæde þæt ðu me woldest wel don, &amp;
þæt ðu woldest minne ofspring gemenigfyldan swa sæceosol ðe nan
atellan ne mæg.
 32.13. He asyndrode ða lac of þam ðe he hæfde Esauwe hys
breðer, twahund gata &amp; twentig buccena, &amp; twahund ewena &amp; twentig
rammena, þrittig gefolra olfendmyrena mid heora coltum, &amp; feowertig cuna,
&amp; twentig fearra, &amp; twentig asmyrena mid hyra tyn coltum.
 32.16. &amp; he asende hys þeowas &amp; ælc ðæra heorda
onsundrum beforan him, &amp; cwæð to him.
 32.17. Gyf ge gemitton Esau minne broðor &amp; he eow axige
hwæs ge synd, oððe hwyder ge wyllon, oððe hwa þa ðing age, þe
ge mid farað.
 32.18. Þonne cweðe ge þæt hit synd Iacobes, &amp; he hi
sent hys hlaforde Esauwe to lace, &amp; he cymð him sylf æfter.
 32.20. Þæt he þe mid hys lacum gegladige &amp; hæbbe
ðine miltse.
 32.21. Ða lac ferdon ða beforan him, &amp; he wunode on
þære nihte on wicstowe.
 32.22. He aras ða on dægred, &amp; nam his wif mid heora
endleofan sunum, &amp; oferfor þone ford ðe man Iacob nemð.
 32.23. Þa he ealle ða þing ofer gebroht hæfde, ðe hys
wæron.
 32.24. He ana belaf ðær bæftan: ða wraxlode an engel
wið hyne on merigen.
 32.25. Ða he geseah þæt he hyne oferswyðan ne mihte, ða
æthran he hys sine on hys ðeo, &amp; heo þærrihte forscranc.
 32.26. Ða cwæð se engel to Iacobe: Forlæt me; nu gæð
dægsteorra upp; He andswarode &amp; cwæð: Ne forlæte ic ðe ær
ðu bletsige me.
 32.27. Þa cwæð se engel: Hwæt ys þin nama; Iacob,
cwæð he.
 32.28. Þa cwæð he: Ne byð þin nama nateshwon Iacob
genemned, ac Israhel, for ðam þe ðu wære strang ongean God, &amp; þu
byst strengra ongean men.
 32.29. Ða axode Iacob hyne hwæt hys nama wære; ða
cwæð he: Hwi axast ðu minne naman; &amp; he bletsode hyne on ðære
ylcan stowe.
 32.30. &amp; Iacob nemde ðære stowe naman Phanuel, &amp;
cwæð: Ic geseah Drihten of ansyne to ansyne &amp; wæs hal.
 32.31. &amp; sona eode sunne upp, þa he hæfde oferfaren
Phanuel: he wæs healt.
 32.32. For þam nellað Israhela folc etan sine gyt oð ðisne
dæg, for þam ðe heo forscranc on Iacobes ðeo &amp; astifode.
 33.1. SOðLICE þa Iacob hyne beseah, þa geseah he Esau him
toweard mid fowerhund mannum; Iacob todælde ða Lian bearn &amp; Rachele
&amp; begra ðæra ðinena.
 33.2. &amp; sette þa ðinena &amp; hyra bearn on on forewerdum,
&amp; Lian mid hyre bearnum on þære æftran stowe, &amp; Rachel &amp;
Iosep on æfteweardan.
 33.3. &amp; he eode forð &amp; feol niwel on ða eorðan seofan
syðon, oð ðæt hys broðor com.
 33.4. Esau arn ongean hys broðor &amp; clypte hyne &amp; cyste
hyne.
 33.5. Þa he hyne beseah, þa geseah he þa wif &amp; heora
lytlingas, &amp; cwæð: Hwæt synd ðas; Gebyrað him aht to ðe; He
andswarode &amp; cwæð: Hyt synd þa lytlingas þe Drihten me forgeaf,
ðinum þeowe.
 33.8. Þa Esau ða lac geseah, þa cwæð he: Hwæt synd
ðas floccas þe ongean me comon; he him andswarode &amp; cwæð: Hyt synd
þa ðing þe ic sylle þe, hlaford min, wið ðinum freondscipe gyfan.
 33.9. &amp; he cwæð: Broðor min, hafa ðe ðin; ic
hæbbe genoh.
 33.10. Þa cwæð he: Ic bidde ðe þæt ðu onfo þissa
laca þe ic ðe brohte &amp; me God sealde.
 33.11. Ða underfeng he hi uneaþe.
 33.12. &amp; cwæð to him: Vton faran ætgædere.
 33.13. Þa cwæð Iacob: ðu wast þæt ic hæbbe hnesce
lytlingas &amp; geeane eawa &amp; gecealfe cy mid me; gyf ic hi to swyðe
drife, ealle hi forwurþað.
 33.14. Ac fare min hlaford beforan hys þeowe, &amp; ic fare
æfter swa ic geseo ðæt mine litlingas magon, oð ðæt ic cume to
minum hlaforde on Seir.
 33.15. Ða cwæð Esau: Ic bidde ðe þæt ðu nyme þe
ladmenn of minum geferum, ðæt þe wegas wission; ða cwæð he: Nys
me ðæs nan þearf; ðæs anes ic ah ðearfe, ðæt ðu min freond
sy, &amp; ic ðine miltse hæbbe.
 33.16. Esau ferde þa to Seir.
 33.17. &amp; Iacob com to Sochot, &amp; arærde ðær hys
geteld &amp; nemde ðære stowe naman, Sochot, ðæt ys geteld.
 33.18. And com to Salem cester on Sichem, þæt his in Chanaan
lande &amp; þær wycnigede, &amp; bohte land æt Emore, Sichemes
fæder, &amp; arærde weofod on Godes name.
 34.1. Lian docter Dina for hut to hisywen þas landes wyfmen,
&amp; Emores sunu Sichem ræfode hi &amp; slæp mid hire, him &amp; ælle
is mægum to muculum hærme, swa seo Leden bec spryceð Genesis &amp;
ræde/ se þe wyle, hu ornoslice Iacobes sunes Dina, hære suster, hut
ledde, &amp; Emor &amp; Sichem is sune, &amp; hære mægion, &amp; eac
ælla þa to ham comen ofslogon mid swurdes ecge &amp; gecyrdon gesunde to
hæra getelde.
 35.6. &amp; Iacob &amp; is sununes mid hære wycstowe ywenden to
Bethel, &amp; herde Godes name.
 35.8. On þan time forðferde Debbora, Rebecca fostermoder, &amp;
heo bebyrigde on nyþewærde Bethel hunder ane ache, &amp; me cwæð
þane steðe Ache wop.
 35.1. GOD spræc to Iacobe, &amp; cwæð to him: Aris &amp;
far to Bethel &amp; earda þær, &amp; arære weofod on þære stowe
Drihtne, þe he ðe æteowde þa þu fluge Esau ðinne broðor.
 35.5. Iacob ferde ða mid ealre hys hiwrædene, swa him God
wisode.
 35.9. Eft God æteowde Iacobe &amp; bletsode hyne.
 35.10. &amp; cwæð: Ne byð þin nama leng Iacob genemned ac
Israhel.
 35.11. Eac he cwæð: Ic eom ælmihti God; weax &amp; beo
gemenigfyld on ðeoda &amp; mægþa.
 35.12. Folc cumað of ðe &amp; cyningas cumað of ðe.
 35.12. Þæt land ðæt ic sealde Abrahame &amp; Isaace, ic
sylle þe &amp; ðinum ofspringe æfter ðe.
 35.13. &amp; he ferde fram him.
 35.19. Soðlice Rachel forðferde, þa heo gebær hyre sunu
Beniamin, &amp; Iacob hi bebyrigde on þam wege ðe lið to Eufrate,
þæt ys Bethel.
 35.22. Iacobe hæfde twelf suna; Lian sunu, se frumcenneda Ruben,
&amp; Simeon &amp; Leui &amp; Iudas &amp; Isachar &amp; Zabulon; Rachele suna,
Iosep &amp; Beniamin; Balan suna, Rachele ðinene, Dan &amp; Neptalim; Zelphan
suna, Lian þinene, Gad &amp; Aser; þis synd Iacobes suna, þe him wæron
acennede on Mesopotamia Sirie.
 35.27. He com þa to Isaace hys fæder on Mambre, Arbea
cæstre, þæt ys Ephron, ðær wræcnode Abraham &amp; Isaac.
 35.28. &amp; gefyllede synd dagas Isaac hundteontig wintra &amp;
hundeahtatig wintra.
 35.29. &amp; Isaac forðferde on godre ylde, &amp; hys suna hyne
bebyrigdon, Esau &amp; Iacob, on Ephron.
 36.6. Esau nam hys wif &amp; hys suna &amp; hys dohtra &amp; ealle
hys æhta &amp; hys men &amp; hys heorda &amp; eall þæt he ahte on
Chanan lande, &amp; for to oþrum rice, &amp; gewat fram Iacobe hys breðer.
 36.7. Soðlice hi wæron swyþe welige &amp; ne mihton
ætgædere wunian, ne þæt land hi ne mihte acuman, for þam þe hi
hæfdon manega heorda.
 36.8. &amp; Esau eardode on Segir dune, þæt ys Edom.
 37.1. IACOB eardode on Chanaan lande, þær hys fæder
wracnode; Her cydde God ælmihtig hys mildheortnysse þe he Abrahame behet
on Iosepe, Abrahames ofsprincge.
 37.2. Ða Iosep wæs syxtynewintre, he heold hys fæder heorde
mid hys broðrum, &amp; he wæs mid Balan sunum &amp; Zelphan hys fæder
wifa; he gewregde hys broðru to heora fæder ðære mæstan wrohte.
 37.3. Soþlice Israel lufode Iosep ofer ealle hys suna, for þam
ðe he hyne gestrynde on hys ylde, &amp; het him wyrcean hringfage tunecan.
 37.4. Þa hys gebroðru þæt gesawon, þæt hys fæder
hyne swyðor lufode þonne hys oðre suna, ða onscunodon hi hyne &amp; ne
mihton nane freondrædene wið hyne habban.
 37.5. Witodlice hyt gelamp þæt hym mætte, &amp; he rehte
þæt hys gebroðrum; þurh þæt hi hyne hatedon þe swyðor.
 37.6. &amp; he cwæð to him: Gehyrat min swefn, ðe me
mætte: Me ðuhte þæt we bundon sceafas on æcere &amp; þæt min
scef arise &amp; stode upprihte on middan eowrum sceafum, &amp; eowre gylmas
stodon ymbutan &amp; abugon to minum sceafe.
 37.8. Þa cwædon hys gebroðru: Cwyst ðu la, byst ðu ure
cyning oððe beoð we ðine hyrmen; witodlice þurh ðis swefen &amp;
þurh þas spræca hi hyne hatedon, &amp; hæfdon andan to him.
 37.9. Oðer swefen hyne mætte, &amp; he rehte þæt hys
broðrum, &amp; cwæð: Ic geseah on swefne swylce sunne &amp; mona &amp;
endleofan steorran, &amp; ealle onbugon me.
 37.10. Þa he þæt hys fæder &amp; hys broðrum rehte,
ða aðreatode se fæder hyne, &amp; cwæð: Hwæt sceal ðis swefen
beon þe ðu gesawe; Sceolon we abugan þe, ic &amp; ðin modor &amp;
ðine gebroðru?
 37.11. Witodlice hys gebroðra yrsodon swyðe wið hyne: se
fæder hyt gemænde stille.
 37.12. Þa hys gebroðru wæron to lange on Sichem mid heora
fæder heordum on læswum, ða cwæð Israel to him: þine gebroðru
healdað scep on Sichima.
 37.14. Far to him &amp; loca hwæðer hyt wel sy mid him &amp;
mid heora heordum, &amp; cum to me &amp; cyð me hu hyt sy; He com ða to
Sichem fram Ebron dene.
 37.15. &amp; hyne gemitte ðær an man, þa he eode on
gedwolan, and axode hyne hwæt he sohte.
 37.16. He andswarode and cwæð: Ic sece mine gebroðru, hwar
hig healdon heora heorda.
 37.17. Ða cwæð se man to him: Hi ferdon of ðisse stowe; ic
gehyrde ðæt hi cwædon þæt hig woldon to Dothaim; Iosep ferde to
Dothaim æfter hys gebroðrum.
 37.18. Þa hi hyne feorran gesawon, ær ðam þe he him to
come, hi ðohton hyne to ofsleane.
 37.19. &amp; cwædon him betwynan: Her gæð se swefniend;
Vton hyne ofslean &amp; don hyne on þone ealdan pytt, &amp; secgan þæt
wildeor hyne fræton; þonne byð gesyne hwæt him hys swefen fremion.
 37.21. Soðlice þa Ruben ðis gehyrde, he ðohte hyne to
generienne of heora handum, &amp; cwæð.
 37.22. Ne ofslea we hyne, ne we hys blod ne ageoton, ac wurpað
hyne on ðone pytt, &amp; healdað eowre handa unbesmitene; þæt he
sæde, for þam ðe he wolde hyne generian of heora handum, &amp; hys
fæder agyfan.
 37.23. Sona swa he to hys broðrum com, swa bereafodon hi hyne hys
tunecan.
 37.24. &amp; dydon hyne on þone wæterleasan pytt.
 37.25. &amp; þa hi woldon etan, hi gesawon twegen Ismahelitisce
wegfarende men cuman of Galaad, &amp; læddon wyrtgemang on heora olfendon,
&amp; tyrwan &amp; stacten, on Egypta land.
 37.26. Þa cwæð Iudas to hys gebroðrum: Hwæt fremað us
ðeah we urne broðor ofslean?
 37.27. Selre ys þæt we hyne syllon to ceape Ismaelitum,
þæt ure handa beon unbesmitene; he ys ure broðor &amp; ure flæsc;
þa cwædon hys gebroðru þæt hyt swa mihte beon.
 37.28. &amp; þa ðær forun Madianisce cypan, hi tugon hyne up
of þam pytte &amp; sealdon hyne Ismaelitum wið ðrittigum penegum, &amp;
hi hyne læddon on Egypta land.
 37.29. Þa Ruben eft com to þam pytte &amp; ðone cnapan
ðær ne funde, ða tær he hys claðas.
 37.30. &amp; cwæð to hys broðrum: Nys se cnapa her; hwyder
ga ic?
 37.31. Ða namon hi an ticcen &amp; ofsnidon hyt, &amp; bedypton
hys tunecan on þam blode.
 37.32. &amp; brohton to heora fæder, &amp; cwædon: þas
tunecan we fundon; sceawa hwæðer hyt sy ðines suna þe ne sy.
 37.33. Ða cwæð se fæder ða ða he hi gecneow: Hyt ys
mines suna tunece; þa cwædon hi: Wildeor fræton Iosep.
 37.34. He totær hys reaf &amp; scrydde hyne mid hæran &amp;
weop hys sunu lange tide.
 37.35. Soðlice hys bearn hi gesamnodon to þam þæt hi heora
fæder gefrefrodon: he nolde nane frefrunge underfon, ac cwæð wepende:
Ic fare to minum suna to helle.
 37.36. Ða Madianiscean sealdon Iosep on Egypta land Putifare,
þam afyredan, Faraones cempena ealdre.
 38.1. ON ða tid for Iudas fram hys broðrum to anum
Adolamitiscum men.
 38.2. &amp; nam ðær an Chananeisc wif, seo wæs genemned
Sue.
 38.3. Be ðære he gestrynde ðry Suna: Her &amp; Onam &amp;
Sela.
 38.6. Soðlice Iudas sealde Here hys suna wif; seo wæs genemned
Thamar.
 38.7. Here forðferde butan bearnum.
 38.11. Þa cwæð Iudas to Thamare hys snore: Beo wydewe oð
þæt Sela min sunu geweaxe; ða for heo &amp; wunode on hyre fæder
huse.
 38.12. Æfter manegum dagum forðferde Iudas wif: þa for he to
his scepscere, he &amp; Hyras hys scephyrde, se Odolamitiscea, on Thamnaða.
 38.13. Ða cydde man þamare þæt hyre sweor for to
ðamnatha hys scep to scyrene.
 38.14. Ða dyde heo of hyre wydewan reaf &amp; nam hyre walcan
&amp; scrydde hi mid oðrum reafe &amp; sæt on þam wege ðe læg to
þamnaða, for þam ðe Sela for hys geogoðe hi ne nam to gemacan.
 38.15. Þa Iudas hi geseah, ða wende he þæt hit wære sum
myltystre; heo helede hyre neb þæt he hi ne mihte gecnawan.
 38.16. &amp; he cwæð to hyre: Læt me habban ðe; He nyste
þæt heo wæs hys snoru; þa cwæð heo: Hwæt sylstu me wið
ðam þe ðu mines gemanan bruce?
 38.17. Ða cwæð he: Ic sende ðe an ticcen of minre heorde,
&amp; heo cwæð eft: Ic ðolige locahwæt ðu wylle, gyf ðu me sylst
underwedd oð þæt ðu me sende þæt ðu me behætst.
 38.18. Þa cwæð Iudas: Hwæt wylt ðu to underwedde nyman;
ða cwæð heo: ðinne hring &amp; ðinne beah &amp; þinne stæf,
ðe þu on handa hæfst; Witodlice æt þam ylcan cyrre heo wearð mid
cilde.
 38.19. &amp; heo eode ða þanon.
 38.20. Iudas sende an ticcen wið hys Odolamitiscean hyrde,
þæt he fette ðæt underwedd þe he ðam wife sealde.
 38.21. Ða he hi findan ne mihte, ða axode he ða landes men
hwar þæt wif wære, þe æt ðæra wega gelæta sæt; ða
cwædon hi þæt ðær nan myltystre on lande nære.
 38.22. Ða cyrde he to Iudan, &amp; cwæþ to him: Ne myhte ic
hy fyndan &amp; þa landes men cwædon þæt þær nan myltystre ne
sæte.
 38.23. Þa cwæþ Iudas: Hæbbe hire, ne mæg heo us lease
tellan: ic hire sende þæt ic hyre behet, &amp; ðu hy ne fundest.
 38.24. Þa æfter þrim monþum hi cwædon to Iudan: Thamar
þin snoru is forlegen &amp; hire innoð is weaxende; þa cwæþ Iudas:
Lædaþ hi forþ, &amp; forbærnaþ hi.
 38.25. Þa heo wæs to þam witum gelæd, þa sende heo to
hire sweore, &amp; cwæþ: Be þam men ic eom mid cylde, ðe þysne hring
ah &amp; þisne beah &amp; þisne stæf; sceawa hwa hi age.
 38.26. Þa he þa lac gecneow, þa cwæð he: Heo is
rihtwisre þonne ic, for þam ic hi ne sealde Sela minum suna; &amp; þeah
næfde he hi siþþan.
 38.27. On þære cenningtide æteowdon twegen getwisan on hire
innoþe: &amp; on þæra cilda forðcyme, se oþer ræhte forð his
hand, &amp; seo byrþerþinenu wraþ wyrmreadne þræd þæron, &amp;
cwæþ: þes cymþ hraþor.
 38.29. &amp; he teah þa hand ongean, &amp; se oþer com þa;
ða cwæþ ðæt wif: Hwi is weall todæled for þe; &amp; for þam
heo nemde his naman Phares.
 38.30. Syððan com se oþer on þæs handa wæs se
ðræd; þone heo nemde Zara.
 39.1. Witodlice man lædde Iosep on Egypta land &amp; hine
gebohte Putiphar se afyreda, Pharaones heres ealdor, Egiptisc man, æt þam
Ismaelitiscum mannum þe hine þyder læddon.
 39.2. &amp; Drihten wæs mid him: se man wæs weldonde on
eallum þingum, &amp; wunode on his hlafordes huse.
 39.3. He wiste ful georne þæt God hine lufode, &amp; ealle
þa þing þe he dide, he dide be his dihte.
 39.4. Iosep hæfde micle gyfe æt his hlaforde &amp; þenode
him; &amp; betæhte him eal þæt he ahte to bewitenne.
 39.5. &amp; Drihten bletsode þæs Egiptiscean æhta for
Iosepes þingon, &amp; gemænifylde his speda ægþer ge on tunum ge on
landum.
 39.6. Iosep wæs fæger &amp; wlitig on ansine.
 39.7. Witodlice his hlæfdige lufode hine, &amp; cwæþ to
him: Slap mid me.
 39.8. &amp; he nateshwon hire þæs tiðian nolde, ac he
cwæþ: Min hlaford me hæfþ betæht ealle his þing, &amp; he nat
hwæt he ealles hæfþ.
 39.9. Næfþ he nan þing þæt ne sy on minum anwealde
buton þu þe his wif eart: hu mæg ic swa ifele wiþ hine don &amp; wiþ
God singian?
 39.10. Þylcum wordum heo him befealh ælce dæg, &amp;
þæt wif wearþ wraþ þam geongum cnapan; &amp; he ascunode
unrihthæmed.
 39.11. Hit gelamp sume dæg þæt Iosep wæs ana innan his
hlafordes huse, &amp; heo teah hine be his claþum, &amp; cwæþ to him:
Slap mid me; þa ætarn he ut &amp; forlet his wæfel on hire handum.
 39.14. Þa hrymde heo to hyre hywum, &amp; cwæþ: Nu he
lædde inn þysne Ebreiscean man, þæt he bysmrode us; he eode in to me
to ðam þæt he me ofername, &amp; þa he gehyrde þæt ic hrymde,
þa forlet he hys wæfels &amp; fleah ut.
 39.16. Þysne unwrenc heo geðohte; &amp; þa hire hlaford ham
com, þa cwæþ heo: Se Ebreiscea wealh þe ðu hider brohtest eode in to
me þæt he me bysmrude, &amp; ða ic hrymde, þa forlet he hys wæfels
&amp; arn ut.
 39.19. Ða se hlaford þæt gehyrde, þa wearþ he swiþe
yrre, &amp; gelyfde swiðe wel hyre wordum, &amp; wearp Iosep on cweartern
þær man þæs cyninges ræplingas heold, &amp; he wæs þær
belocen.
 39.21. &amp; Drihten wæs mid him &amp; miltsode him &amp; gedide
ðæt þæs cwearternes ealdor him wearþ swiðe hold.
 39.22. Se him betæhte ealle þa gebundenan men ðe þær
gehæfte wæron.
 39.23. &amp; he ne cuþe nan þing þæron, þa hi him
betæhte wæron; ac Drihten wæs mid him &amp; dihte him hwæt he don
sceolde.
 40.1. Þa þis wæs þus gedon, þa gelamp hit þæt
twegen afyrede men agylton wyþ heora hlaford, Egypta cynges byrle &amp; his
bæcestre.
 40.2. &amp; Pharao wearþ swyðe yrre.
 40.2. Ðara oþer bewiste hys byrlas, oþer hys bæcestran.
 40.3. Ða dide hi man on cwearten, on þam wæs eac Iosep
gebunden.
 40.4. &amp; þæs cwearternes hyrde hi betæhte Iosepe, &amp;
he þenode him.
 40.5. Binnan fyrste hi gesawon begen swefn on anre nihte.
 40.6. Ða wæron hi swiþe unrote on merigen.
 40.8. &amp; cwædon to Iosepe: Wit gesawon swefn, ac wit nyton
hwa hit unc atelle hwæt hit behealde; ða cwæþ Iosep: Secgaþ me
hwæt gyt gesawon.
 40.9. Þa rehte þæra byrla ealdor him his swefn, &amp;
cwæþ: Ic geseah wingeard.
 40.10. On þam wæron þreo clystru, &amp; ic geseah þæron
weaxende blostman litlum &amp; litlum, &amp; æfter þam blostmum
winberian.
 40.11. &amp; Pharaones drincefæt on minre handa, &amp; ic nam
þa winberian &amp; wrang on þæt fæt &amp; sealde Pharaone.
 40.12. Ða cwæþ Iosep: þys is þin swefn: ða þreo
clystru, þæt sind gyt þry dagas.
 40.13. Æfter þam Pharao geþencþ þine ðenunga &amp; he
geset þe to þære ylcan note þe þu ær hæfdest, &amp; þu sylst
him hys drincefæt swa þu ær didest.
 40.14. Geþence me þonne þe þin wise licie, &amp; lære
Pharao þæt he me ut alæde of þison cwearterne.
 40.15. For ðam þe ic wæs dearnunga forstolen of Ebrea lande
&amp; her unscyldig on pit beworpen.
 40.16. Ða þæra bæcestra ealdor gehyrde hu gleawlice he
þæt swefn rehte, ða cwæð he: Ic geseah swefn, þæt is ðæt
ic hæfde ðry windlas mid melewe ofer min heafod.
 40.17. &amp; on þam yfemestan windle wære manegra cynna
gebæc, &amp; fugelas ætan of þam.
 40.18. Ða andswarode Iosep, &amp; cwæð: þys is þin
swefn: ða þri windlas, þæt synd þry dagas nu gyt.
 40.19. &amp; æfter þam hæt Farao þe ahon on rode &amp;
fugelas fretaþ ðyn flæsc.
 40.20. Syððan wæs se þridda dæg Pharaones gebyrdtid:
þa worhte he micelne beorscipe his cnihtum; gemang þam ða geþohte he
þæra byrla ealdor &amp; þæra bæcestra.
 40.21. &amp; he gesette þæra byrla magyster to þære note
þe he ær hæfde.
 40.22. Þone oþerne he het hon on gealgan.
 40.22. Ða wæs Iosepes soþfæstnys afandod.
 40.23. &amp; þeahhwæþere þæra byrla ealdor forgeat
Iosepes ærende.
 41.1. ÆFTER twam gearum Pharao mætte þæt he stode be
anre ea.
 41.2. &amp; him þuhte þæt he gesawe gan up of þam flode
seofon fægre oxan &amp; swiþe fætte, &amp; hi man læsude on morigum
lande.
 41.3. Him þuhte eac þæt he gesawe cuman oþre seofon oxan
up of þære ea, þa wæron fule &amp; swiþe hlæne, &amp; hi eodon
be þære ea ofrun on grenum stowum.
 41.4. &amp; abiton þa fætte oxan &amp; fræton hi; ða awoc
Farao.
 41.5. &amp; slep eft, &amp; hine mætte oþer swefn; Him þuhte
þæt he gesawe seofon ear weaxan on anum healme fulle &amp; fægere.
 41.6. &amp; he geseah oþre seofan lyþre &amp; forscruncene.
 41.7. Ða fræton ealle þa fægeran; ða awoc Pharao of
slæpe.
 41.8. On morgen he wearþ swiðe forht, &amp; sende to Egypta
wisoste witan &amp; rehte him his swefen &amp; bæd þæt hi him sædon
hwæt ðæt swefn beheolde.
 41.9. Þa geþohte ðæra byrla ealdor, hu he rehte hys swefn
Iosepe, &amp; cwæþ: Se cyning wæs yrre wiþ me &amp; het sceofan me
&amp; þæra bæcistra ealdor on cweartern.
 41.11. Þa mætte unc begen swefen on anre nihte.
 41.12. Þa wæs þær an Ebreisc cnapa inne mid unc; þam
wit rehton uncer swefn.
 41.13. &amp; he sæde unc eal swa hit syððan aeode: ic wæs
eft geset to minre þenunge, &amp; hine man heng, eal swa he unc ær
sæde.
 41.14. Hine man dide up be þæs cynges bebode &amp; hine man
efesode &amp; scrydde hine &amp; brohte hine to þam cynge.
 41.15. Farao cwæþ: Ic geseah swefn &amp; ic ne mæg nanne
man findan, þe me secge hwæt hit behealde: ic gehyrde secgan þæt þu
wære gleaw þæron.
 41.16. Þa cwæþ Iosep: Hwæt mæg ic don butan me God
wisige?
 41.17. Witodlice Pharao rehte Iosepe þa swefn, þe hine
mætte, eal swa hit herbufan awriten is, be þam oxum &amp; be þam earum.
 41.24. &amp; cwæð: Ic hit rehte þam yldestan Egypta witan,
&amp; næs heora nan þe þær ænig ðing on cuðe.
 41.25. Þa andswarode Iosep &amp; cwæþ: þys swefn is
anræde; God ætywde Pharaone hwæt he don wile.
 41.26. Þa seofon fægeran oxan &amp; þa seofon fægeran
ear, ða getacniaþ seofon wæstmbære gear &amp; welige.
 41.27. Þa seofon hlænan oxan &amp; þa seofon liþran ear
getacniaþ seofon hungergear.
 41.29. Nu her cumaþ seofon swiþe wæstmbære gear &amp;
swiþe welige ofer eall Egypta land.
 41.30. &amp; þæræfter cumaþ oðre seofone mid swa
micelre wædle &amp; hungre, þæt man forgyt ða ærran gear, &amp;
hunger fordeþ ealle eorþan.
 41.32. Soþlice hit is Godes spræc &amp; his warnung, &amp; seo
tid cymþ hrædlice.
 41.33. Nu is hit ful wærlic, þæt se cyning him ceose sumne
wisne man &amp; gleawne &amp; gesette ofer Egipta land.
 41.34. &amp; gesette gerefan geond eal þæt rice, þæt hi
gegaderion togædere þone fiftan dæl ealra wæstma þas seofon
wæstmbæran gear.
 41.35. &amp; þæt ælc hwæte, þe on Pharaones anwealde
sy, sy belocen &amp; on burgum gehealden.
 41.36. To helpe on þam seofan toweardum hungorgearum, þæt
Egypte ne forwurþon.
 41.37. Þa licode Pharaone &amp; eallum hys þegnum his ræd.
 41.38. &amp; he cwæþ to him: Hwar magon we findan swilcne man,
þe mid Godes gyfe sy swa afilled?
 41.39. Witodlice he cwæþ to Iosepe; God þe ætywde ealle
þa þingc, þe þu spræce; hwær mæg ic wysran findan þonne þu
eart, oþþe furþon þinne gelican?
 41.41. Ic sette þe ofer eal Egypta land to gerefan &amp; eal folc
hyrþ ðe.
 41.42. &amp; he nam hys hring on hys agenra handa &amp; dide on his
hand, &amp; scrydde hine mid linenum reafe &amp; dide gyldene healsmyne ymbe
hys swuran.
 41.43. &amp; sette hyne on hys oþer cræt &amp; se bydel bead
þæt eal folc bygdon heora cneowa beforan him &amp; wiston þæt he
wære gerefa ofer eal Egypta land.
 41.44. Eft se cyning cwæþ to Iosepe: Ne færþ nan man
butan þinum gebode ne hyder ne þider on eallum Egypta lande.
 41.45. &amp; he awende hys naman &amp; nemde hine on Egyptisc,
Middaneardes Hælend, &amp; sealde him Aseneth to wyfe, Putiphares dohtor,
þæs sacerdes, of þære byrig þe is genemned Eliopoleos, þæt is
on Englisc, Sunnan Buruh.
 41.46. Witodlice Iosep wæs þrittigwintre þa he embefor ealle
Egypta ricu.
 41.47. &amp; gegaderode on ðam seofon wæstmbærum gearum swa
micel hwætes, þæt his ne mihte nan man witan nan gemet, &amp; beleac
hine on burgum.
 41.50. Ioseph gestrinde twegen suna ær þa hungergearas comon,
Mannases, &amp; Effraim.
 41.53. Witodlice, þa þa <foreign>vii</foreign> godan gear agane wæron, þa
comon þa seofon hungergear, þe Iosep foresæde, &amp; þær weox
hunger.
 41.55. Þa þæt folc hingrode, þa clipodon hi to Pharaone,
&amp; bædon him metes; He andswarode &amp; cwæð: Gaþ to Iosepe &amp;
doþ swa hwæt swa he eow secge.
 41.56. Dæghwamlice hunger weox, &amp; Iosep ontinde ealle þa
bernu, &amp; sealde hwæte þam Egyptiscum mannum to ceape.
 42.1. ÐA gehyrde Iacob secgan þæt man sealde hwæte on
Egypta lande, ða cwæþ he to hys sunum: Ic gehyrde secgan þæt
hwæte wære on Egypta lande to ceape: farað &amp; bicgaþ us mete,
þæt we ne forwurþon.
 42.3. Ða foron Iosepes tyn gebroþro to Egyptum &amp; woldon
bicgan hwæte.
 42.4. &amp; Iacob hæfde Beniamin æt ham.
 42.5. Hy foron mid oþrum cypmannum; witodlice hungor wæs on
Chanaan.
 42.6. &amp; Iosep wæs Egypta ealdor, &amp; on his anwealde man
sealde þone hwæte.
 42.7. Þa his gebroþru to him comon, he gecneow hi ealle, &amp;
heora nan ne gecneow hine, &amp; spræc heardlicor wið hi þonne wyþ
fremde men, &amp; cwæþ to him: Hwanon comon ge; þa cwædon hi: Of
Chanaan lande, þæt we us mete bohton.
 42.9. Ða gemunde Iosep þa swefen þe hine æt sumum cyrre
ær gemætte, &amp; cwæþ to hym: Ge syndon sceaweras.
 42.10. Ða cwædon hi: Nis hit swa, hlaford, ac we sind þine
þeowas, &amp; we comon to þam þæt we bohton þa þing þe we mihton
big libban.
 42.11. Ealle we sind anes esnes suna; mid sibbe we comon hider
næs mid searwum.
 42.12. Ða cwæþ he: On oþre wisan hit is; ge comon þis
land to sceawianne.
 42.13. Ða cwædon hi: þa twelf þine þeowas sind
gebroþru; hi sind anes esnes suna on Chanaan lande, &amp; se gyngsta ys mid
urum fæder &amp; na ma.
 42.14. Ðæt is þæt ic eow ær sæde, cwæþ he, ge
sind sceaweras.
 42.15. Swa ic age Pharaones helde, ne faraþ ge ealle heonon,
ær þam þe eowwer læsta broþor cume hider.
 42.16. Ac fare eower an &amp; bringe hine hider, þæt ic wite
hwæð hit sy þe soþ þe leas þæt ge secgaþ.
 42.17. He betæhte hi ða þri dagas to hyrdnysse.
 42.18. On þam þriddan dæge hi man lædde of þam
cwearterne; &amp; he cwæþ: Faraþ swa ic eow bebead, þæt ge magon
libban: ic ondræde me God, gyf ic riht nabbe.
 42.19. Beo eower an broðor her on cwearterne &amp; fare ge mid
þam hwæte þe ge bohton to eowrum husum, &amp; lædaþ eowerne
geongestan broþor to me; Hi didon swa he him bebead.
 42.21. &amp; cwædon him betwynan: Be gewyrhtum we þoliaþ
þas þing; we singodon on urum breþer, &amp; we gesawon hys angsumnysse,
þa he us georne friðes bæd &amp; we him nanes ne tiðodon; for þam
com þis geswinc ofer us.
 42.22. Ða cwæþ Ruben: Cweþe ge , ne sæde ic eow: Ne
singie ge on þam cnapan, &amp; ge me ne gehyrdon; Nu hine man wrihð.
 42.23. Hy niston þæt Iosep hy gecneow.
 42.24. &amp; he wende hine lithwon fram him &amp; weop, &amp; wende
eft to him &amp; nam Simeon &amp; band hine beforan him.
 42.25. &amp; bead his þegnum þæt hi gefyldon heora saccas
mid hwæte, &amp; ledon dearninga heora ælces feoh on hys sacc &amp;
formete to eacan; &amp; hi didon swa.
 42.26. &amp; hi foron &amp; læddon heora hwæte on heora
assan.
 42.27. Ða hi be wege wæron, þa undide heora an hys sacc
&amp; wolde sillan hys assan foddor.
 42.28. Þa cwæþ he to his gebroþrum, þa he þæt feoh
geseah on þæs sacces muþe: Her ic hæbbe funden min feoh on þis
sacces muðe; ða wurdon hi afyrhte, &amp; cwædon him betweonan: Hwæt
is þis þæt God us dide?
 42.29. Þa comon hi to Iacobe heora fæder on Chanaan lande,
&amp; rehton him ealle þa þing þe him on siðe gelumpon, &amp; hu
stiþe se landhlaford spræc wiþ hi, &amp; cwædon: Se landhlaford wende
þæt we wæron sceaweras.
 42.31. &amp; we cwædon: We sind ful getriwe; ne þence nanes
ifeles.
 42.32. We <foreign>xii</foreign> gebroðra wæron anes esnes suna; se an is dead,
&amp; se gyngesta ys mid urum fæder.
 42.33. Ða cwæþ he to us: Ic wille fandian hwæþer ge
getriwe sind: lætaþ eowerne ænne broþor mid me, &amp; nimaþ ða
þing þe eowre hywan beþurfon, &amp; faraþ.
 42.34. &amp; lædaþ eowerne gyngstan broðor to me, þæt
ic wite þæt ge sceaweras ne sind, &amp; þæt ge þysne eowerne
broþor feccon, þe her on bendum sit, &amp; þæt ge siþþan leafe
habban to bicgeanne þæt þæt ge willað.
 42.35. Ða hi ðus spæcon þa guton hi heora hwæte of
heora saccum, &amp; fundon þæron eall heora feoh; &amp; hi wurdon ealle
afærede.
 42.36. Ða cwæð Iacob heora fæder: Bearnleasne ge habbað
me gedonne; næbbe ic Iosep &amp; Simeon ys on bendum; nu ge nimað Beniamin
æt me.
 42.37. Ða andswarode Ruben &amp; cwæþ: Ic hæbbe twegen
suna; ofsleah þa begen, gyf ic hine þe ongean ne bringe; Sile hine me on
hand &amp; ic hine agyfe eft þinre handa.
 42.38. Ða cwæð Iacob: Ne færþ Beniamin mid eow: Iosep
is dead, &amp; he his ana to lafe; gyf him hwilc yfel on þam lande gelympð,
æfre ic wurþe siððan geomriende.
 43.1. GEMANG þam hungre, þa se mete geteorode, þe hi of
Egypta lande brohton, Iacob cwæþ to his sunum: Faraþ &amp; bicgaþ us
sumne dæl metes.
 43.3. Ða cwæð Iudas: þæs landes ealdor swor aþas
beforan us þæt we ne moston cuman beforan him butan we bringon urne
gyngestan broþor myd us.
 43.4. Witodlice gyf ðu wilt hine mid us sendan we farað
ætgædere &amp; bicgaþ ða þing þe we beðurfon.
 43.5. Gyf þu þonne nelt, ne cume we þonne þær.
 43.6. Ða cwæþ Ysrahel to him: Earmlice didon ge wið me,
þa ge him sædon þæt ge a ma gebroþra hæfdon.
 43.7. Þa cwædon hi: Se man us axode eal be endebyrdnysse ymbe
ure cyn, &amp; hwæþer ure fæder leofode, &amp; hwæþer we broþor
hæfdon, &amp; we him andswarodon þæs ðe he us axode: we niston
þæt he þæs gyrnan wolde, þæt we urne broþor þider
læddan.
 43.8. Iudas cwæþ eft to his fæder: Send þone cnapan mid
me, þæt we magon bicgean þa þing þe we beþurfon, þæt we ne
forwurðon.
 43.9. Ic underfo þone cnapan: bide hys me eft, &amp; buton ic
hine bringe eft ham &amp; þe sille, beo ic scyldig.
 43.10. Gyf þeod ylding nære, nu we wæron cumene oþre
siðe.
 43.11. Ðe cwæð Israhel: Gyf ge nyde swa don sceolon, doþ
swa ge willon; Nimaþ of eowrum selostan wæstmum on fatum &amp; bringaþ
þam men lac, sumne dæl tyrwan &amp; hunig &amp; stor &amp; æcyrnu &amp;
hnyte/.
 43.12. &amp; twa swa micel feos swa ge ær hæfdon, þe læs
ðe ge sind gedwelode.
 43.13. &amp; nimaþ eowerne broðor &amp; faraþ to þam men.
 43.14. Min Drihten hine gedo glædne wiþ eow, þæt he agyfe
eow eowerne broðor þe he mid him hæfð, &amp; eac Beniamin: ic eom nu
bereafod minra bearna.
 43.15. Ða namon hi ða lac &amp; twifeald feoh &amp; Beniamin
&amp; foron to Egypta lande to Iosepe.
 43.16. Þa he hi geseah &amp; Beniamin mid him, ða cwæþ he
to hys geferan: Læde in þas men &amp; gearwa ure þenunga, þæt hi
magon etan mid me to middæges.
 43.17. &amp; he dide swa him beboden wæs; þa hy þærinne
wæron, þa wurdon hig swiðe afyrhte, &amp; cwædon hym betwynan: For
þam feo þe we on urum saccum fundon we sind hyder in gelædde, þæt
he us æt urum assum bereafige &amp; æt urum þingum &amp; us sylfe
þeowige.
 43.19. Ða cwædon hi to þam wicnere.
 43.20. We biddaþ þe, leof, þæt þu hliste ure spæce:
Hwilum ær we wæron her &amp; bohton us hwæte.
 43.21. Ða we geceapod hæfdon &amp; we hamweard wæron, þa
undidon we ure saccas; þa fundon we þæt feoh þæron, þe we ær
sealdon; nu hæbbe we hit broht ongean be þam ylcan gewihte.
 43.22. &amp; eac oþer seolfor mid to ceapianne; nyte we hwa hit
on ure saccas dide.
 43.23. Ða cwæþ se gerefa: Sib sy mid eow: ne ondræde ge
eow; eower Godd &amp; eowres fæder Godd eow sealde goldhord on eowre saccas;
Witodlice ðæt feoh, þe ge me sealdon, ic hæbbe afandod, &amp; he
lædde Simeon ut mid hym.
 43.24. &amp; þwogon heora fet &amp; he sealde heora assan
foddor.
 43.25. Soþlice hi ledon forð heora lac ongean þæt Iosep in
eode.
 43.26. &amp; feollon on þa eorþan &amp; geeaðmeddon wiþ
hine.
 43.27. Iosep hi oncneow ða arfullice, &amp; axode hi hwæþer
heora fæder wære hal, þe hi him foresædon, oþþe hwæðer he
leofode.
 43.28. Þa cwædon hi: Gesund is þin þeow ure fæder; gyt
he leofaþ.
 43.29. Ða Iosep geseah his gemeddredan broþor Beniamin, þa
cwæþ he: Is þis se cnapa þe ge me foresædon; &amp; eft he
cwæþ: God gemiltsige þe, sunu min.
 43.30. &amp; he wearð swa swiðe astyrod, þæt him feollon
tearas for his broþor þingon; &amp; he eode in to his bedcleofan &amp;
weop.
 43.31. &amp; þa he þæs geswac, þa eode he ut to him, &amp;
hi æton.
 43.32. On sundron þa Egyptiscean, hit næs na alifed þæt
hi ætgædere æton.
 43.34. &amp; hi man oferdrencte.
 44.1. ÐA bead Iosep his gerefan, &amp; cwæþ: Fille heora
saccas mid hwæte &amp; lege heora ælces feoh on his agenne sac.
 44.2. &amp; nim minne sylfrenan læfel &amp; þæs hwætes
wurð þe he sealde &amp; do on þæs gyngestan sacc; &amp; he dyde swa.
 44.3. On merigen þa hy ferdon.
 44.4. &amp; hi wæron butan byrig &amp; hæfdon sumne dæl
weges gefaren, ða cwæþ Iosep to his gerefan: Aris &amp; far æfter
þysum mannum, &amp; ðonne þu hi gefangen hæbbe, þonne axa þu hi,
hwi hi woldon gyldan god mid yfele?
 44.5. &amp; se læfel þe ge forstælon wæs minum hlaforde
swyðe dyre; yfele ge dydon.
 44.6. He dyde swa hym beboden wæs; &amp; þa hi gefangene
wæron, hi cwædon.
 44.7. Hwi tyhð ure hlaford us swa miceles falses?
 44.8. Þæt feoh þe we fundon on urum saccum, we læddon to
þe of Chanaan lande; wenstu þæt we stælon þines hlafordes gold
oþþe hys seolfor?
 44.9. Sece hit, &amp; si he ofslegen, se þe þu hit mid fynde.
 44.10. Ða cwæþ he: Sy hit swa ge cwædon; mid swa hwam swa
ic hit mid fynde, beo he min þeow, &amp; beon þa oþre clæne.
 44.11. Hi efston þa, &amp; didon heora saccas niþer.
 44.12. &amp; he sohte fram þam yldestan oþ þone gynstan, oþ
he funde þone læfel on Beniamines sacce.
 44.13. &amp; hy wurdon swiþe dreorie, &amp; semdon heora assan
&amp; cyrdon eft to þære byrig.
 44.14. Ða eode Iudas fyrmest in mid hys broþrum to Iosepe,
&amp; hi feollon ealle ætgædere beforan Iosepe.
 44.15. &amp; he cwæþ to him; Hwi woldon ge swa don; Wendon ge
þæt ge mihton be diddrian minne gelican?
 44.16. Ða cwæþ Iudas to him: Hwæt magon we cweþan
ongean urne hlaford; Næbbe we nane tale ongean þe; God hæfþ afandod
ure unrihtwisnyssa; nu we synd ealle þine þeowas, ægþer ge we, ge se
þe se læfel mid funden ys.
 44.17. Ða cwæþ Iosep: Nelle Godd þæt ic swa do; ac si
se min þeowa, þe þone læfel forstæl, &amp; fare ge frige to eowrum
fæder.
 44.18. Ða eode Iudas hym near &amp; spræc þristlicor wið
hine: Ic bidde þe, hlaford, þæt ic mote butan irre wið þe specan;
ðu eart min hlaford under Pharaone.
 44.19. Þu axodest us ær hwæþer we hæfdon fæder
oþþe modor.
 44.20. &amp; we cwædon: We habbaþ ealdne fæder, &amp; he
hæfþ mid him urne gynstan broþor þone he gestrynde on his ylde, &amp;
his gemedreda broþor wæs dead, &amp; he lufaþ hine ænne ofer us
ealle.
 44.21. &amp; þu bude us, þæt we hine læddan to þe,
þæt þu hine gesawe &amp; wistest be þam þæt we sceaweras
næron; Nu we habbaþ hine earfoðlice begyten æt urum fæder &amp;
hine hider broht.
 44.32. &amp; ic swor aþas minum fæder þæt ic hine ham
ongean to him brohte, &amp; ic hine nam on minan truwan, &amp; cwæþ to
him: Butan ic hine ongean bringe eft to þe, ic beo æfre scyldig wið
þe.
 44.33. Hlaford min, læt þone cnapan faran ham mid his
gebroþrum, &amp; ic beo þin þeowa for hine.
 44.34. Ne dear ic ham faran butan þam cnapan, þe læs þe ic
geseo mines fæder sarnysse.
 45.1. ÐA ne mihte Iosep hine leng dyrnan, ac he draf ealle þa
Egyptiscan ut, þæt nan fremde man betwuh him nære.
 45.2. &amp; he weop &amp; clypode hluddre stemne, þæt ða
Egyptiscan gehyrdon, &amp; eal Pharaones hyred.
 45.3. &amp; he cwæð to hys gebroþrum: Ic eom Iosep; leofaþ
ure fæder nu gyt; ða ne mihton his gebroðru him for ege geandwyrdan.
 45.4. Ða grette he hig arwurþlice, &amp; cwæþ: Ic eom
Iosep eower broðor, þe ge sealdon on Egipta land.
 45.5. Ne ondræde ge eow nan þing, ne eow ne ofþince þæt
ge me sealdon on þis rice; Soþlice for eowre þearfe me sende God on
Egypta land.
 45.6. Nu twa gear wæs hunger ofer ealle eorðan, &amp; gyt
sceolon fyfe on þam man ne mæg ne erian ne rypan.
 45.7. &amp; God me sende to þam þæt ge beon gehealdene,
&amp; þæt ge habbon þæt ge magon big libban.
 45.8. Ðæt næs na eowres þances ac þurh God, þe ic
þurh hys willan hider asend wæs: se dide me swylce ic Pharaones fæder
wære &amp; hys hyredes hlaford, &amp; he sette me to ealdre ofer Egypta
land.
 45.9. Farað hrædlice to minum fæder, &amp; secgaþ hym
þæt God me sette to hlaforde eallum Egyptum: beodaþ him þæt he fare
to me.
 45.10. &amp; wunige on Gessen lande &amp; beo me gehende, he &amp;
hys suna &amp; hys bearna bearn, &amp; eower scep &amp; eower hryþerheorda,
&amp; eal þæt ge agon.
 45.11. &amp; ic eow fede: gyt synd fif hungergear bæfton; doþ
ðus, þæt ge ne forwurðon.
 45.12. Nu ge geseoþ hu hit mid me is, &amp; ge gehyrað hwæt
ic eow sprece.
 45.13. Cyþað mynum fæder eal min wuldor &amp; ealle þa
þingc þe ge gesawon on Egypta lande: efstaþ &amp; lædaþ hine to me.
 45.14. &amp; he clypte heora ælcne &amp; cyste hig &amp; weop;
æfter þison hi dorston sprecan wiþ hine.
 45.16. Ða spræc man ofer eal &amp; widmærsode þæt
Iosepes broðru comon to Pharaone, &amp; Pharao wæs glæd, &amp; eal hys
hyred.
 45.17. &amp; he bead Iosepe þæt he bude hys broþrum, &amp;
þus cwæþ: Symað eowre assan &amp; farað to Chanaan lande.
 45.18. &amp; nimað þær eowerne fæder &amp; eowre
mægþe &amp; cumað to me, &amp; ic eow sille ealle Egypta god.
 45.19. Beod him eac þæt hi nimon wænas to heora cyld
fære &amp; to heora gemæccena, &amp; beod heom eac þæt hy niman
heora fæder, &amp; efston hider swa hyg raþost magon.
 45.20. &amp; ne forlæte ge nan þingc of eowrum iddisce, for
þam ealle Egypta speda beoþ eowre.
 45.21. Israheles suna dydon swa heom beboden wæs, &amp; Iosep
him sealde wænas, eal swa Pharao hym bead, &amp; formete.
 45.22. &amp; sealde heora ælcum twa scrud, &amp; he sealde
Beniamine fif scrud &amp; þreohundryd sylfrynga.
 45.23. &amp; he sende hys fæder tyn assan þa wæron gesymed
mid feo &amp; mid hrægle &amp; mid Egypta welum, &amp; tyn ðe bæron
hwæte &amp; hlaf.
 45.24. Witodlice he let þa hys gebroðru faran &amp; cwæð
to hym: Ne forlæte ge nan þing be wege, ac beoð swyðe gesome.
 45.25. Hy foron of Egypta lande &amp; comon to Chanaan lande to
Iacobe heora fæder.
 45.26. &amp; cwædon to hym: Iosep leofaþ, þin sunu, &amp;
wealt ealles Egypta landes; ða Iacob þæt gehyrde, þa þuhte hym
swylce he of hefegum slæpe awæcnode, &amp; þeah hym ne gelyfde.
 45.27. Hy rehton hym heora færeld be endebyrdnysse, &amp; þa
he geseah þa wænas &amp; ealle þa ðyngc, þe hym gesende wæron,
hys gast wearþ geedcwicod.
 45.28. &amp; he cwæð: Genoh ic hæbbe, gyf Iosep myn sunu
gyt leofaþ; ic fare &amp; geseo hyne, ær þam ic swelte.
 46.1. ISRAHEL ferde þa mid eallum þam þe he hæfde, oþ
þæt he com to aþsware pytte, &amp; þær offrode lac Isaaces Gode hys
fæder.
 46.2. &amp; God hyne gehirde &amp; clypode hyne, &amp; cwæþ to
hym: Iacob, Iacob; &amp; he hym andswarode &amp; cwæþ: Her ic eom.
 46.3. &amp; God cwæð to him: Ic eom se strensta God þines
fæder; ne ondræd þu þe, ac far on Egypta land, for þam ðe ic do
þe þær weligne.
 46.4. Ic fare ðider mid þe, &amp; ðanon ic ðe læde.
 46.5. Iacob aras þa fram þam pytte, &amp; his suna hine namon
mid lytlingum &amp; mid heora wyfum &amp; mid þam wænum, þe Farao
þider sende þone ealdan man on to ferianne.
 46.6. &amp; ealle þa þingc þe he ahte on Chanaan lande; &amp;
he com on Egypta land mid eallum hys cynne.
 46.8. Soðlice þys synd Ysrahela bearna naman, þe in foron on
Egypta land, he mid hys sunum: se phrumcenneda Ruben.
 46.9. Rubenes suna: Enoh &amp; Phallu &amp; Charm.
 46.10. Simeones suna: Gamuel &amp; Diamin &amp; Achod &amp; Iachim
&amp; Saher &amp; Saul, Chananides suna.
 46.11. &amp; Leuies Sues suna: Ierson &amp; Chaath &amp; Merari.
 46.12. Iudas suna: Her &amp; Onam &amp; Sela &amp; Phares &amp;
Zaram; Her &amp; Onam forðferdon on Chanaan lande, &amp; Farase wæron
suna acennede Esrom &amp; Amul.
 46.13. Isachares suna: Thola &amp; Fua &amp; Iob &amp; Semrom.
 46.14. Zabulones suna: Sared &amp; Elon &amp; Iaelel.
 46.15. Ðys sind Lian suna, þe heo cende on Mesopotamie Sirie,
mid Dina hire dehter; þæt wæron ealra þreo &amp; <foreign>xxx</foreign> mid sunum
&amp; mid dohtrum.
 46.16. Gades suna: Sephio &amp; Thagis, Suni &amp; Essebon, Her
&amp; Arodi &amp; Areli.
 46.17. Asseres suna: Gamne &amp; Gessui &amp; Gessua &amp; Beria,
&amp; Sara heora swustor; Berian suna: Hebel &amp; Melchiel.
 46.19. Rachele suna Iacobes wifes: Iosep &amp; Beniamin.
 46.20. &amp; Iosep gestrynde suna on Egypta lande be Aseneth,
Putiphares dehter þæs sacerdes of Elipoleus, Manases &amp; Efraim.
 46.21. Beniamines suna; Bela &amp; Bechor &amp; Asbel &amp; Gera
&amp; Naam; Hehi &amp; Ros, Moym &amp; Oppham &amp; Ared.
 46.22. Rachel acende Iacobe feowertyne suna.
 46.23. Danis suna: Husim.
 46.24. Neptalines suna: Hasiel &amp; Guni &amp; Iesser &amp;
Salem.
 46.27. Witodlice Iacob ferde hundseofontigra sum on Egypta land.
 46.28. He sende Iudas beforan him to Iosepe, &amp; he cydde hym
þæt he come ongean hine to Iessen.
 46.29. Ða he ðyder com, Iosep gegearwode hys cræt &amp; for
ongean his fæder, &amp; þa he hine geseah he clypte hyne &amp; weop.
 46.30. &amp; Iacob cwæð: Nu ic mæg sweltan blyðelice nu
ic þe geseo &amp; þe mine æhta betæcean.
 46.31. &amp; Iosep cwæþ to his broðrum &amp; to ealre hys
ræddene: Ic fare &amp; ciðe Faraone þæt ge comon to me.
 46.32. &amp; ic secge him þæt ge synd hyrdas &amp; habbaþ
broht hider mid eow eal þæt ge ahton.
 46.33. &amp; þonne he eow clypað &amp; axaþ hwæt ge don
cunnon.
 46.34. Þonne secge hym þæt ge synd scephyrdas fram cyldhade,
ge we ge ure fæderas, oþ ðisne andweardan dæg; Secgaþ ðus,
þæt ge magon eardian on Gessen lande, for þam þe ealle Egyptisce
onscuniað scephyrdas.
 47.1. ÞA eode Iosep in to Pharaone, &amp; cwæð to him: Min
fæder &amp; mine gebroþu &amp; heora scepheorda &amp; heora hryþerheorda
&amp; ealle þa þing þe hig agon comon of Chanaan lande, &amp; nu hi synd
on Gessen lande.
 47.2. Witodlice he lædde his fif gingstan broðru beforan
þone cyngc.
 47.3. Þa he axode hwæt hy wyrcean cuþon: hi andswarodon
&amp; cwædon: We synd scephyrdas, ðine þeowas, we &amp; ure fæderas.
 47.4. We comon to þam þæt we wunodon on þinum lande, for
þam þe we nabbaþ nan gærs urum heordum, &amp; hungor wyxt on Chanaan;
&amp; we biddaþ þæt we þine þeowas beon moton on Iessen lande.
 47.5. Þa cwæð se cining to Iosepe: þin fæder &amp;
þine gebroþru comon.
 47.6. Þu canst Egypta land; geloga hi on þære selestan
stowe, &amp; sile him Iessen land, &amp; gyf þu wite þæt hig gleawe
synd, sete hi to ealdrum ofer mine heorda.
 47.7. Æfter þisum lædde Iosep hys fæder in to þam
cyninge, &amp; sette hine beforan; þa bletsode he hine &amp; axode hine, hu
eald he wære.
 47.9. Þa andswarode he him &amp; cwæð: Anhundwintre &amp;
<foreign>xxx</foreign> wintre.
 47.10. &amp; se cining hine bletsode, &amp; he eode ut.
 47.11. Iosep sealde his gebroþrum tun on Egypta lande, on þam
selistan ende, Ramases, eal swa Farao him bead, &amp; fedde hi &amp; ealle his
fæder hiwrædene.
 47.13. Soþlice hlaf wæs wana on eallum ymbhwyrftum, &amp;
hungor fornam swyþost Egypte &amp; Chanaan land.
 47.14. &amp; Iosep hæfde gegaderod eal þæt feoh þe hi
ahton, &amp; gebroht on þæs cyninges maðmhuse.
 47.15. Þa heora feoh geteorode, þa com eall Egypta folc to
Iosepe, &amp; cwædon to him: Sile us mete; hwi swelte we beforan þe, nu we
feoh nabbaþ?
 47.16. He andswarode him &amp; cwæþ: Drifaþ hider eowre orf,
gyf ge feoh nabbaþ, &amp; ic eow sille þærwiþ mete.
 47.17. &amp; hi didon swa, &amp; he sealde him andlifene wiþ
horsum &amp; wiþ hriðerum &amp; wið sceapum &amp; wið assan, &amp;
fedde hi þæt gear wið heora orfe.
 47.18. Ða comon hi eft to him on þam æftran geare, &amp;
cwædon: Ne hele we þe, hlaford, þæt we nabbað naþor ne feoh ne
orf; &amp; þu silf wast þæt we nan þing nabbaþ buton land &amp;
lichaman.
 47.19. Hwi swelte we beforan ðe; We &amp; ure land beoþ ðine;
bige us to þæs cyncges þeowote &amp; sile us sæd, þæt þæt
land ne licge weste &amp; we forwurþon.
 47.20. Witodlice Iosep bohte eal Egypta land, þa hy cypton ealle
heora hamas for þæs hungres micelnysse; &amp; he betæhte hi Pharaone.
 47.21. &amp; eal heora folc fram ende oþ oþerne Egypta landes,
buton þæra sacerda land, ðe se cyning him sealde: þa man fedde of
þæs cyninges berene, for þam hi ne sealdon heora land.
 47.23. Ða cwæþ Iosep to þam folce: Nu ge silfe witon
þæt Farao ah ægþer ge eow ge eowwer land; nimaþ sæd &amp;
sawaþ þæt land.
 47.24. Þæt ge habbon wæstmas, &amp; sillaþ þam cyninge
þone fiftan dæl: þa feower ic eow lyfe to sæde &amp; to mete eow
&amp; eowrum hiwum &amp; eowrum bearnum.
 47.25. Hi andswaredon, &amp; cwædon: æt þe is ure lyf
gelang; beseoh to us, &amp; we þeowiaþ bliðelice þam cyninge.
 47.26. Of þam dæge oþ þisne andweardan man gilt þam
cynincge þone fiftan dæl ofer eal Egypta land to gesetnysse, buton þam
sacerdlande, þe wæs æfre frig.
 47.27. Witodlice Israhel wunode on Egipta, þæt is on Gessen
lande, &amp; ahte þæt &amp; wæs gemænifyld swiðe.
 47.28. &amp; leofode þæron seofentyne gear; ealle hys lifes
dagas wæron hundteontig wintra &amp; seofon &amp; <foreign>xl</foreign> wintra.
 47.29. &amp; þa he geseah ðæt is endedæg him
genealæhte, he clypode Iosep hys suna, &amp; cwæþ to him: Sete þine
hand under min þeoh, &amp; cyð me þine soþfæstnysse &amp; swera me
þæt þu me næfre ne bebirige on Egypta lande.
 47.30. Ac do þæt ic reste myd minum fæderum: læde me of
þisum lande, &amp; bebirig me mid minum yldrum.
 47.31. &amp; Iosep swor þæt he swa don wolde.
 48.1. ÐA þis wæs ðus gedon, ða cydde man Iosepe þæt
his fæder wære gesycled, &amp; he nam hys twegen suna, Mannases &amp;
Efraim, &amp; com þyder.
 48.2. Ða cydde man Ysrahele þæt Iosep his suna wær cumen;
þa elnode he hine &amp; sæt up.
 48.3. &amp; cwæð, þa he in eode: ælmihtig God me
ætywde on Luza, þæt is on Chanaan lande, &amp; bletsode.
 48.4. &amp; cwæþ: Ic þe gemænigfylde &amp; ic sille þe
þis land &amp; þinum cynne æfter þe to ecre æhte.
 48.5. Witodlice þine twegen suna, ða þe acennede wæron on
Egypta lande ær þam ic hyder come, hi beoþ mine, Ephraim &amp; Mannases
swa Ruben &amp; Symeon beoþ mid me getealde, &amp; farað mid me.
 48.6. Staþala þu ða oþre on heora hamon.
 48.7. Me wæs Rachel dead be wege þa ic for of Mesopotamie on
Chanaan lande: hit wæs lenctentid, &amp; ic for to Eufrata &amp; bebirigde
hy wið þone weg þe is on Eufrata: seo ys on oþre naman genemned
Bethleem.
 48.8. Ða he hys suna geseah, þa cwæð he: Hwæt sind
þas?
 48.9. He andwyrde, &amp; cwæð: Mine suna, ðe me God sealde
on þysre stowe; ða cwæþ he: Læde hi to me, &amp; ic hi bletsige.
 48.10. Israeles eagon þistrodon for þære miclan ilde,
þæt he ne mihte beorhte geseon; ða fette hi man to hym, &amp; he cyste
hi.
 48.11. &amp; cwæþ to his suna: Gode þanc þæt ic þe
hæbbe &amp; þæt ic þine suna geseah.
 48.12. &amp; Iosep hi nam of þæs fæder bearme, &amp; he
abeah to þære eorþan &amp; geeaðmedde hine.
 48.13. &amp; sette Efraim on his swyþran hand, þæt wæs on
Israheles wynstran hand, &amp; Mannases on his winstran hand, þæt wæs
on Israheles swiþran healfe, &amp; dide begen to him.
 48.14. He hefde þa his swyþran hand ofer Efraimes heafod,
þæs gyngran broðor, &amp; hys winstran ofer Mannases heafod, þe yldra
wæs.
 48.15. &amp; he bletsode Iosep hys sunu, &amp; cwæþ: Drihten,
þu þe mine fæderas on þinre sihðe eodon, Abraham &amp; Isaac; God,
ðu þe me feddest fram cyldhade oþ ðysne dæg: Se encgel þe me
nerede of eallum yfelum bletsige þas cnapan, &amp; si min nama genemned ofer
hi, &amp; minra fædera Abrahames &amp; Isaaces, &amp; weaxen hi
manifealdlice on eorþan.
 48.17. Ða Iosep geseah þæt his fæder sette his swiþran
hand ofer Efraimes heafod, he wearþ swiðe sarig, &amp; nam þæs
fæder hand &amp; ðohte hi to ahebbenne of Efraimes heafde &amp; gesettan
ofer Mannases heafod.
 48.18. &amp; cwæþ to his fæder: Ne gebireþ hit swa,
fæder, for þam þe he is frumcenned: sete þine swiþran hand ofer his
heafod.
 48.19. Ða onscunode he þæt, &amp; cwæþ: Ic wat, sunu,
ic wat; þes biþ gemænigfild on folce &amp; his gingra broþor bið his
ealdor &amp; his cyn wyxt on þeoda.
 48.20. &amp; he bletsode hi, &amp; cwæþ: On þe biþ
gebletsod Ysrahela God, &amp; be eow man cwyþ ðus: Si God mid þe swa he
wæs myd Efraime &amp; Mannases.
 48.21. &amp; cwæþ to Iosepe hys suna: Nu ic swelte &amp; God
biþ mid eow &amp; eow eft gelæt to eowra fædera lande.
 48.22. Ic sille þe anne dæl toforan þinum broþrum, þone
ic nam of Amoreus handum mid gefeohte.
 49.1. SOþLICE Iacob clypode his suna, &amp; cwæþ to him:
Beoþ ætgædere þæt ic eow cyþe þa þing þe eow towearde
sind, &amp; hu eower ælcon gebireþ ær his ende.
 49.4. He him sæde þa swa hit on þære Ledenbec awriten is,
ræde þær se þe wille.
 49.28. Ða he hit him eal asæd hæfde, ða bletsode he
ælcne on sundron.
 49.29. &amp; cwæþ to him: Bebyriaþ me mid minum fæderum
on þam twifealdan scræfe þe is on Ephrones lande, þæs Etheiscan.
 49.30. Þæt Abraham bohte æt Ephrone þam Etheiscean him to
byrgenne.
 49.31. Ðær hine man birigde &amp; Sarran his wif; ðær
wæs Isaac bebiriged mid Rebeccan; &amp; þær lið Lia bebyriged.
 49.32. &amp; þa he þus gesprecen hæfde, he feold his fet
uppan his bed &amp; geendode, &amp; wæs to his folce gelæd.
 50.1. ÐA Iosep þæt geseah, þa feol he uppan hine &amp;
weop.
 50.2. &amp; bead his þeowan læcean, þæt hi mid
wyrtgemangum hine behwurfon: hi didon swa.
 50.3. Feowertig daga hit wæs þeaw þæt man sceolde wepan
ælcne deadne mannan, &amp; eal þæt folc hine weop hundseofontig daga.
 50.4. Ða þæs wopes dagas agane wæron, Iosep cwæþ to
Pharaones hirede: Secgaþ Faraone.
 50.5. Þæt min fæder me bæd þæt ic hine bebyrigde on
þære byrgene þe he silf dealf on Chanaan lande: biddað hine þæt
he me sille leafe.
 50.6. &amp; Pharao cwæþ: Far &amp; bebirge þinne fæder
swa he þe bæd.
 50.7. He for þa, &amp; Pharaones ildstan hiredmen foron mid him,
&amp; ealle þa betstborenan on Egypta lande mid him foron.
 50.8. &amp; eac his gebroþru mid &amp; eal heora hiwræden,
buton geongum litlingum &amp; hyrdum ða hi forleton on Gessen lande.
 50.9. He hæfde on his geferræddene cratu &amp; ridende men,
&amp; þær wæs micel folc.
 50.10. Ða foron hi oþ hi comon to þære þirsceflore þe
is begeondan Iordanen; þar hi wæron seofon dagas fulle, &amp; þær
mærlice þæt lic behwurfon mid miclum wope.
 50.11. Ða þæt gesawon þa Chananeiscean, þa cwædon hi:
þis is micel wop þissa Egiptiscra manna; &amp; for þam hi nemdon þa
stowe Egypta Wopstow.
 50.12. Witodlice Iacobes suna didon eal swa he him bebead.
 50.13. &amp; feredon hine to Chanaan lande &amp; hine þær
bebyrigdon on þam twifealdan scræfe þe Abraham bohte mid lande mid ealle
to licreste æt Ephrone ðam Etheiscan ongean Mambre.
 50.14. &amp; Iosep gewende to Egypta lande mid his gebroþrum
&amp; eallum his geferum, siþþan his fæder bebyriged wæs.
 50.15. Æfter þisum his gebroþru him ondredon &amp; spæcon
hym betweonan: Wenan we magon þæt he geþence þone teonan þe we him
ær didon, &amp; þæt he us mid yfele leanige.
 50.16. &amp; hi cwædon to him: Vre fæder bead us, ær þam
þe he forðferde, þæt we sædon þe þas word: Ic bidde þe, sunu
min, þæt ðu forgife þone gilt &amp; þa unrihtwisnesse þe hi wiþ
ðe worhton; We biddaþ þe eac þæt þu hit us þæs Godes
þances, þines fæder, forgife; ða Iosep þæt gehirde, þa weop
he.
 50.18. &amp; his gebroþru bugon to him, &amp; cwædon: We
sindon þine þeowas.
 50.19. Ða andswarode he him &amp; cwæþ: Ne ondræde ge
eow: cweþe ge, magon we Godes willan onscunian?
 50.20. Ge þohton yfele be me &amp; God gewende þæt yfel to
gode, þæt he me up ahofe, swa ge nu geseoþ &amp; he gehælde manega
folc.
 50.21. Ne ondrædaþ eow; ic eow fede &amp; eowwer litlingas;
&amp; he frefrode hi &amp; spræc glædlice.
 50.22. &amp; wunode on Egypta lande mid ealre his fæder
hiwrædene, &amp; he leofode anhund wintra &amp; tyn gear; &amp; he geseah
Efraimes suna oþ þa ðriddan cneorissae.
 50.22. Macharies suna, Manases suna, wæron acennede on Iosepes
anwealde.
 50.23. Ða þis wæs ðus gedon, he cwæþ to his
gebroþrum: æfter minum deaðe God cymþ to eow &amp; deþ ðæt ge
faraþ of þison lande to þam lande þe ic swor Abrahame &amp; Isaace
&amp; Iacobe.
 50.24. &amp; he cwæþ: Lædaþ mine ban of þisum lande.
 50.25. Iosep forþferde þa he wæs anhund wintra &amp;
tinwintre, &amp; hine man bebyrigde mid wyrtgemange: he wæs gelæd of his
stowe of Egypta lande.

END_TEXT
START_TEXT

Exod
B8.1.4.2.
Exodus (London, British Library, MS. Cotton Claudius B.IV): Crawford 1922, 212-85.



 1.1. ÐIS sind Israhela bearna naman þe mid Iacobe foron on
Egypta land; hi foron ealle mid heora hiwum.
 1.2. Ruben, Simeon, Leui &amp; Iuda.
 1.3. Isachar &amp; Zabulon, Beniamin.
 1.4. Dan &amp; Neptalim, Gad &amp; Aser.
 1.5. Witodlice ealra þara manna þe foron on Egypta land &amp;
of Iacobes ofspringe wæron fif &amp; hundseofonti; Soþlice Iosep wæs on
Egypta lande.
 1.6. &amp; þa he dead wæs &amp; ealle his gebroþru &amp; his
neamagas, Israhela folc weox swilce hi of eorþan sprittende wæron
gemenigfilde, &amp; swiþe gestrangode þæt land gefildon.
 1.8. Gemang þam aras niwe cyning ofer Egypta land, þe niste
hwæt Iosep wæs.
 1.9. &amp; cwæþ to his folce: Nu is Israhela folc micel &amp;
strengre þonne we.
 1.10. Gegaderiaþ eow wislice, &amp; uton gehynan hit ðæt hit
to menigfeald ne wurðe; &amp; gyf ure fynd us mid gefeohte gesecað &amp; us
oferwinnað, þonne faraþ hi of lande.
 1.11. Witodlice he sette him weorca mægstras, þæt hy
gehyndon hi mid hefigum byrþenum, &amp; hi getymbrodon Pharaones
eardungburga, Phiton &amp; Rameses.
 1.12. Swa hi swiðor wæron geswencte, swa wæron hi swiðor
gemenifylde &amp; weoxon.
 1.13. &amp; ða Egyptiscan hatedon þa Ysrahelyscan &amp;
swencton hi.
 1.14. &amp; to yrmþe heora lyf gelæddon mid heardum weorcum
clames &amp; tigelan &amp; mid ælcon þeowdome, þe hi on eorþweorcum
gehynede wæron.
 1.15. Soðlice Egypta cyningc cwæþ to þam þinenum þe
þam Ebreiscum wifum þenodon þonne hig bearn cendon, þæra oþer
wæs genemned Sephora &amp; oþer Phua, &amp; bead him þus: þonne gyt
þeniað þam Ebreiscum wifum &amp; heora cenningtyd cymþ, gyf hit
hisecyld biþ, ofsleaþ þæt, gyf hit mædencyld sy, healdað
þæt.
 1.17. Soþlice þa þinena him ondredon God &amp; ne dydon swa
se Egyptisca cync him bebead, ac heoldon þa wæpnedcyld.
 1.18. Þa clypode se cyng hi to him, &amp; cwæþ to him: Hwi
woldon gyt þæt don, þæt gyt þa wæpnedcyld heoldon?
 1.19. Þa andswarodon hi &amp; cwædon: Ne synd þa Ebreiscan
wif swilce þa Egyptiscan: hi synd wære &amp; cunnon þenunga, &amp; hi
cennaþ ær þam þe wit cumaþ to him.
 1.20. Witodlice God dide wel þam þinenum, &amp; þæt folc
weox &amp; wæs swiðe gestrangod.
 1.21. &amp; for þam þe þa ðinena him God ondredon, he
getimbrode him hus.
 1.22. Soþlice Pharao bebead eallum his folce, &amp; cwæþ:
Swa hwæt swa wæpnedhades beo acenned, wurpaþ hit ut on þæt
wæter &amp; healdaþ þa mædencyld.
 2.1. ÆFTER þyson for an esne of Leuies hiwrædene &amp; nam
wif on his agenum cynne.
 2.2. Seo geeacnode &amp; cende sunu, &amp; þa heo geseah þæt
he fæger wæs þa hydde heo hine þry monþas.
 2.3. Þa heo þa hine bediglian ne mihte, þa nam heo ænne
risscenne windel on scypwisan gesceapene &amp; smyrode hine mid tyrwan &amp;
mid pice, &amp; lede þæt cyld þæron, &amp; asette hine on anum
hreodbedde be þæs flodes ofre.
 2.4. &amp; hys swustor stod feorran &amp; beheold hu þæt
þingc gewurde.
 2.5. Þa eode Pharaones dohtor &amp; wolde hi þwean æt þam
wætere, &amp; hire mædene eodon be þæs wæteres ofre; þa heo
geseah þone windel on þam rixum, þa sende heo ane hire þinene þider
&amp; het hine feccan.
 2.6. Þa heo þone windel undide &amp; þæt cild þæron
geseah wepende, þa gemiltsode heo him, &amp; cwæþ: þis is of þæra
Ebrea cildum.
 2.7. Þa cwæþ ðæs cildes swustor: Wilt ðu þæt ic
ga &amp; clipie þe an Ebreisc wif þæt þis cild fedan mæge?
 2.8. Þa andswarode heo, &amp; cwæþ: Ga.
 2.8. Þa eode þæt mæden &amp; clypode þæs cildes
modor.
 2.9. &amp; Faraones dohtor cwæþ to hyre: Vnderfoh þis cyld
&amp; fed hit me, &amp; ic þe sylle þine mede.
 2.10. Þæt wif underfeng þone cnapan &amp; hine fedde &amp;
sealde Pharaones dehter.
 2.10. &amp; heo hine lufode &amp; hæfde hire for suna, &amp;
nemde his naman Moisi, &amp; cwæþ: For þam þe ic hine of wætere
genam.
 2.11. On þam dagum siððan Moyses geweox, þa for he to his
broþrum &amp; geseah heora geswencednyssa, &amp; hu sum Egyptisc man sloh
sumne Ebreiscne of his broðrum.
 2.12. Ða beseah he hine ymbutan hider &amp; ðyder, &amp; geseah
þæt þær nan man gehende næs; þa ofsloh he þone Egyptiscan
&amp; gehydde hine on þam sande.
 2.13. &amp; eft oþre dæg, þa he ut eode, he geseah twegen
Ebreisce him betwynan sacan; ða cwæþ he to þam oþrum: Hwig flitsðu
wið þinne nehstan?
 2.14. Ða andswarode he, &amp; cwæð: Hwa gesette þe to
ealdre &amp; to deman ofer us; Wilt ðu ofslean me, swa þu gyrsandæg
þone Egyptiscean ofsloge; ða ondred Moyses hym, &amp; cwæþ: Hwanon ys
þys word open geworden?
 2.15. Ða Farao gehyrde þas spræce &amp; sohte Moyses to
ofsleane, þa fleah he of his gesyhðe &amp; wunode on Madian lande, &amp;
sæt wið ænne pytt.
 2.16. Ða hæfde se sacerd on Madian seofan dohtra; ða comon
hig wæter to hladene, &amp; þa heora wæterfatu fulle wæron, þa
woldon hig heora fæder orf wæterian.
 2.17. Þa comon þa hyrdas þarto &amp; adryfon hig aweg.
 2.17. Ða aras Moyses &amp; bewerede þa mædenu &amp;
gewæterode heora sceap.
 2.18. Ða hi ham comon to Raguele heora fæder, ða cwæþ
he to him: Hwi comon ge hraþor þonne eower gewuna wæs?
 2.19. Ða andswarodon hi &amp; cwædon: An Egyptisc esne us
generede of þæra hyrda handum, &amp; eac hlod ure wæter mid us &amp;
sealde þam sceapum drincan.
 2.20. Ða cwæþ he: Hwær is he; Hwi forlete ge þone man;
Clypiaþ hine þæt he mid us ete.
 2.21. Soþlice Moyses swor þæt he wolde mid hym eardian,
&amp; nam Sephoram his dohtor to wife.
 2.22. Seo cende him sunu, þone he genemde Gerson, &amp; þus
cwæð: Ic wæs utacymen on elðeodig land.
 2.23. Æfter langre tyde Egipta cining forþferde, &amp;
Israhela bearn clypedon geomriende for þam weorcum, &amp; heora clypung com
to Gode fram þam weorcum.
 2.24. &amp; he gehyrde heora geomrunge &amp; gemunde þa
getreowþa þe he behet Abrahame &amp; Isaace &amp; Iacobe.
 2.25. &amp; beseah to Israela bearnum, &amp; alysde hi.
 3.1. SOÐLICE Moyses heold hys mæges sceap, þæs sacerdes,
on Madian; þæs nama wæs Iethro; &amp; ða he draf his heorde to
inneweardum þam westene, he com to Godes dune þe man Oreph nemneþ.
 3.2. &amp; Drihten him æteowde on fires lige on middan anre
bremelþyrnan, &amp; he geseah þæt seo ðyrne barn &amp; næs
forburnan.
 3.3. Ða cwæð Moyses: Ic ga &amp; geseo þa miclan
gesihðe, hwi þeos þyrne ne sy forbærned.
 3.4. Soðlice Drihten geseah þæt he ferde to geseonne; he
clypode of middre þære bremelþyrnan, &amp; cwæþ: Moyses, Moyses;
&amp; he andwyrde, &amp; cwæþ: Her ic eom.
 3.5. &amp; he cwæþ: Ne genealæce ðu hyder; do þin gescy
of ðinum fotum: soþlice seo stow þe ðu on stentst ys halig eorðe.
 3.6. &amp; cwæð: Ic eom þines fæder God &amp; Iacobes
God; Moyses hydde hys nebb; he ne dorste beseon ongean God.
 3.7. Ða cwæð God to hym: Ic geseah mines folces
geswencednysse on Egypta lande, &amp; ic gehyrde heora cleopunge, for þære
heardnysse þe ða weorc bewitan; &amp; ic wiste heora sar &amp; ic astah
nyðer, þæt ic hy alysde of Egypta handum, &amp; þæt ic hy ut
alædde of ðam lande to godum lande &amp; widgyllum, on þæt land þe
þe flewð meolce &amp; hunie, to þam stowum þær Chananeus is &amp;
Etheus, Amoreus &amp; Pherezeus, Eueus &amp; Iebuseus.
 3.9. Witodlice Ysrahela bearna clypung com to Gode, &amp; ic geseah
heora geswencednysse, þe hy fram Egypton þoledon.
 3.10. Ac cum; ic sende þe to Faraone, þæt ðu ut alæde
min folc, Israhela bearn, of Egypta lande.
 3.11. &amp; þa cwæð Moyses to Gode: Hwæt eom ic þæt
ic ga to Pharaone &amp; ut alædende Israhela bearn of Egypta lande?
 3.12. Ða cwæþ he to hym: Ic beo mid þe, þæt ðu
hæfst to tacne þæt ic þe sende; þonne þu ut alætst min folc of
Egypta lande, ðu offrast Gode uppan þisse dune.
 3.13. Ða cwæð Moyses to hym: Nu ic ga to Israhela bearnum
&amp; ic secge him, Eowera fædera God me sende to eow, gyf hi cweþaþ to
me, Hwæt is hys nama; hwæt secge ic him?
 3.14. Ða cwæð God to Moyse: IC EOM SE þE EOM, cwæð
he; Sege þus Israhela bearnum: SE þE IS, me sende to eow.
 3.15. &amp; eft cwæð God to Moyse: Sege þas ðing Israhela
bearnum: Drihten ure fædera God, Abrahames God &amp; Isaaces God &amp;
Iacobes God, me sende to eow; þæt is myn nama on ecnysse; þæt is min
gemynd on cneoresse &amp; on cneresse Ga &amp; gegadera Israela bearna ealdros,
&amp; cweþ to hym: Drihten eowre fædera God me æteowde, Abrahames God,
&amp; Isaaces God, &amp; Iacobes God, þus cweðende: Cumende ic eom to eow,
&amp; ic geseah ealle þa þingc þe eow belumpon on Egypta lande.
 3.17. &amp; ic cwæð þæt ic eow ut alæde of Egypta
geswencednysse on þæt land þe Chananeus on is, &amp; Etheus, Amoreus
&amp; Pherezeus, Eueus &amp; Iebuseus; on þam lande flewð meolc &amp;
hunig.
 3.18. &amp; hi gehyrað þine stemne; þu gæst inn &amp; þa
yldestan of Israhela folce to Egypta cyninge, &amp; cwyst to hym: Ebrea God us
clypode &amp; het us faran ðreora daga færeld þurh ðæt westen,
þæt we offrian urum Drihtne Gode.
 3.19. Ac ic wat þæt Egypta cyngc eow ne forlæt þæt ge
faron, buton þurh strange hand.
 3.20. Soþlice ic astrecce myne hand &amp; slea Egypta land on
eallum mynum wundrum þe ic wyrce on heora lande; æfter þysum he eow
forlæt.
 3.21. &amp; ic sylle ðyson folce gyfe beforan ðam Egyptyscan
folce, &amp; þonne gyt ut farað, ne fare ge ydelhynde.
 3.22. Ac þa Israhelyscan wif biddaþ æt þam Egyptyscan
wifum, æt heora neahgeburum &amp; æt heora husbondum, sylfrene fatu &amp;
gyldene &amp; reaf, &amp; gedoþ þa on eowre suna &amp; on eowræ dohtra,
&amp; reafiaþ Egypte.
 4.1. ÞA andswarode Moyses &amp; cwæð: Hi ne gelyfað me ne
mine stemne ne gehyraþ, ac hi secgaþ: Ne æteowde ðe God.
 4.2. Witodlice he cwæþ to hym: Hwæt is ðæt þu
hæfst on þinre handa; þa andswarode he &amp; cwæð: Hyt is gyrd.
 4.3. &amp; Drihten cwæð: Wurp hy on þa eorðan.
 4.3. &amp; he wearp, &amp; heo wæs gewend to næddran, swa
þæt Moyses fleah.
 4.4. &amp; Drihten cwæð: Astrece þine hand &amp; nim hire
steort.
 4.4. &amp; he astrehte hys hand &amp; nam hig, &amp; heo wæs
gewend eft to gyrde, þæt hy gelyfon þæt Drihten þinra fædera God
þe ætywde, Abrahames God &amp; Isaaces God &amp; Iacobes God.
 4.6. &amp; Drihten cwæð: Do þine hand on þinne bosum; þa
he hi dide on his bosum, þa brohte he hi forð hreofle, swa hwit swa snaw.
 4.7. Þa cwæð he: Teoh eft þine hand on þinne bosm.
 4.7. Þa teah he hig ongean &amp; brohte hi eft ut, &amp; heo
wæs gelic þam oþrum flæsce.
 4.8. &amp; he cwæð: Gyf hy ne gelyfað ðe, ne ne gehyrað
þæs ærran tacnes spræce, hi gelyfað þam worde þæs
æfterfyligendan tacnes.
 4.9. Witodlice gyf hy þyson twam tacnum ne gelyfað, ne ne
gehyraþ ðine stemne, nim þæt wæter on þam flode &amp; geot hit
uppan drige eorþan; &amp; swa hwæt swa ðu hlætst of þam flode, hyt
byð geworden to blode.
 4.10. Ða cwæð Moyses: Drihten, þu wast næs ic næfre
gespræce, &amp; siþþan þu spræce to þynum þeowe ic hæfde
þe lætran tungan.
 4.11. Ða cwæð Drihten to him: Hwa geworhte mannes muþ
oþþe hwa geworhte dumbne oððe deafne &amp; blindne oþþe geseonde?
Hu næs ic hyt?
 4.12. Far nu, &amp; ic beo on þinum muþe &amp; lære þe
hwæt ðu sprecan scealt.
 4.13. &amp; he cwæð: Ic bidde þe, Drihten, sende þone þe
ðu to sendene eart.
 4.14. Þa wæs Drihten yrre wið Moyses, &amp; cwæð: Aaron
þin broþor, diacon, he hæfð gode spræce; nu he cymþ ongean þe,
&amp; he geblissaþ on his heortan þonne he þe gesyhð.
 4.15. Spec to him &amp; sete min word on hys muð; &amp; ic beo on
þinum muðe &amp; on his muþe, þæt ic ætywe ync hwæt gyt don
scylon.
 4.16. He spricþ for ðe to þam folce &amp; bið þin muþ;
þu gewissast him þa þing þe Gode belimpaþ.
 4.17. Nim witodlice þas gyrde on þine hand, mid þære þu
scealt wundru &amp; tacna wircan.
 4.18. Ða for Moyses &amp; gecyrde to his mæge, þam wæs
Iethro nama, &amp; cwæþ to him: Ic wille faran to minum magum on Egypta
land, þæt ic geseo hwæþer hi gyt libbon; &amp; Iethro cwæþ: Ga
on sibbe.
 4.19. Witodlice Drihten cwæð to Moyse on Madian: Far on Egypta
land: soþlice ealle þa synd deade þe ðe ofslean woldon.
 4.20. Moyses nam his wif &amp; hys cild &amp; sette hi uppan assan,
&amp; for on Egypta land, &amp; bær Godes gyrde on his handa.
 4.21. &amp; Drihten cwæð to him þa he for on Egypta land:
Wite ðu georne þæt ðu do ealle þa tacn, þe ic ðe bebead, beforan
Faraone: ic ahyrde Pharaones heortan þæt he nele þin word gehyran ne min
folc forlætan.
 4.22. Þonne cweð ðu to him: Drihten het þe secgan þas
þing, Israhel is min frumcenneda sunu.
 4.23. Ic cweðe: Forlæt minne sunu þæt he ðeowige me;
&amp; ðu noldest hine forlætan; witodlice ic ofslea þinne frumcennedan
sunu.
 4.27. Drihten cwæð to Aarone: Ga ongean Moyses on þæt
westen; &amp; he for ongean hine to Godes dune &amp; ciste hine.
 4.28. &amp; Moyses rehte Aarone ealle Drihtnes word þe he hine
fore sende, &amp; þa tacn þe he hym bebead.
 4.29. &amp; hi foron ætgædere &amp; gegaderodon ealle þa
yldestan of Israhela mægþe.
 4.30. &amp; Aaron spæc ealle þa word þe God spræc to
Moyse, &amp; worhte tacn beforan eallum þam folce.
 4.31. &amp; þæt folc gelyfde &amp; hi gehyrdon þæt
Drihten gemiltsode Israhela mægðe &amp; þæt he geseah heora
geswencednysse; &amp; hi gebædon hi to Gode nywel astrehte on eorðan.
 5.1. ÆFTER þison Moyses &amp; Aaron eodon in &amp; cwædon
to Pharaone: Ebrea God het secgan þe þas þing, Forlæt min folc,
þæt hit mæge offrian me on þam westene.
 5.2. &amp; he andwyrde, &amp; cwæð: Hwæt is se Drihten,
þæt ic him hyran scule &amp; Israhela folc forlætan; ne can ic Drihten,
ne ic nelle forlætan Israhela folc.
 5.3. Ða cwædon hi: Ebrea God us bebead þæt we foron
þreora daga færeld on þæt westen, þæt we offrian urum Drihtne
Gode þæt us cwealm on ne becume ne swurdes ecg.
 5.4. Ða cwæð Farao, Egypta cyng, to Moyse &amp; to Aarone:
Hwi myrrað gyt þis folc fram heora weorcum; Gaþ to eowrum weorcum.
 5.5. &amp; Farao cwæð to his folce: Ge geseoþ þæt þis
Ebreisce folc is micel &amp; wyxt swyðe &amp; swyþor wile, gyf we heom
reste sillað fram heora weorcum.
 5.6. Witodlice Pharao bebead on ðam dæge þam weorcgerefum
&amp; þæs folces þenum, þus cweþende: Ne sille ge leng nan ceaf
þis Ebreiscan folce to tigolgeweorce, swa ge ær didon, ac gan &amp;
gaderian him sylf healm.
 5.8. &amp; asettaþ him þæt illce tigolgeweorc þe hi ær
worhton, ne ge nan þing ne gewanion; soþlice hy synd æmtige, &amp; for
þam hi hrymað &amp; cweðaþ: Uton faran &amp; offrian urum Gode.
 5.9. Beon hi gehynede &amp; gefillon þa weorc, þæt hi ne
hliston leasum wordum.
 5.10. Witodlice þa weorcgerefan &amp; þa þenas eodon ut &amp;
cwædon to þam folce: Pharao byt þæt man eow ne sylle leng nan ceaf:
Ac gaþ &amp; gaderiaþ swa hwar swa ge hyt findan magon, &amp; nan þyng ne
byð gewanod of eowrum geweorce.
 5.12. &amp; þæt folc wæs todrifen ofer eall Egypta land
ceaf to gaderienne.
 5.13. Wytodlice þa weorcgerefan stodon myd heom, &amp; cwædon:
Gefyllaþ eowwer weorc dæghwamlice, swa ge ær dydon þa man eow ceaf
sealde.
 5.14. &amp; Faraones þenas swungon þa þe bewiston Israhela
folces weorc, &amp; þus cwædon: Hwi ne gefylle ge þæra tigelena
gemet, swa ge ær dydon, ne gyrsandæg ne todæg?
 5.15. Þa comon Israhela folces prafastas &amp; clypodon to
Pharaone, &amp; ðus cwædon: Hwi destu þus wiþ ðine þeowas?
 5.16. Vs man ne sylleð nan ceaf, &amp; byt us þæt ilce
tygelgeweorc; nu we þine ðeowas synd beswungene &amp; unrihtlice hyt ys
gedon wiþ ðin folc.
 5.17. Ða cwæþ he: Ge synd æmtige &amp; idele, &amp; for
þam ge biddaþ, Lætaþ us faran &amp; offrian urum Gode.
 5.18. Gaþ witodlice &amp; wyrceað: ne sylð eow man nan ceaf,
&amp; ge sceolon agyfan þæt ilce tigelgetæl þe ge ær gewuna
wæron.
 5.19. &amp; Israhela folces prafastas gesawon þæt hy wæron
geswencte, for þam ðe him wæs gesæd þæt hym nære nan þing
þæs tigolgeweorces forgyfen, buton on þam ilcan gemete þe hi ær
gewuna wæron.
 5.20. Þa urnon þa Israheliscan ongean Moyses &amp; Aaron, þa
hig ut eodon fram Faraone.
 5.21. &amp; cwædon to him: Geseoh Drihten &amp; deme hwæt gyt
us gelæred habbað; ge habbað us gedon laþe Pharaone &amp; eallum hys
folce &amp; gemacod þæt hy willað us mid heora swurdum ofslean.
 5.22. Ða cwæð Moyses to Drihtne: Hwi swincð þis folc;
Hwi sentst ðu me to Pharaone þæt ic sprece on þinum naman?
 5.23. He swencð þin folc, &amp; þu hit nelt alysan.
 6.1. ÐA cwæð Drihten to Moyse: þu scealt geseon þa
þingc þe ic don wille Pharaone; soþlice þurþ strange miht he hi sceal
forlætan, &amp; þurh menige hand he hi ut forlæt of hys lande.
 6.2. Ða cwæð Drihten to Moyse: Ic eom Drihten, þe
æteowde Abrahame &amp; Isaace &amp; Iacobe, ælmihtig God; Min nama is
<foreign>ADONAI</foreign> þæt is Wundorlic on ure geþeode, &amp; ic behet minne truwan
þæt ic sealde him Chanaan land, þe hi on wracnodon &amp; utoncymene
wæron.
 6.5. Ic gehyrde Israhela bearna geomrunga &amp; þa yrmþa þe
ða Egyptiscean him didon, &amp; ic gemunde minra treowða þe ic Abrame
behet.
 6.6. Sege for þam Israela bearnum: Ic eom Drihten, ðe eow ut
alæde/ of Egypta cwearterne &amp; of heora ðeowete &amp; alyse on hean
hearme &amp; on mihtigum dome, &amp; genime eow to folce &amp; beo eowwer God
&amp; ge witon ðæt ic com eower Godd, þe eow ut alæde of Egypta
cwearterne, &amp; in gelæde on þæt land ðe ic Abrahame &amp; Isaace
&amp; Iacobe behet; þæt ic sille eow to agenne, ic Drihten eower God.
 6.9. Moyses sæde ealle þas þing Israhela bearnum; ða ne
gelyfdon hi him for heora yrmðum &amp; for ðam heardan weorcum þe him on
sæt.
 6.10. Ða cwæþ Drihten to Moyse: Ga in to Pharaone, Egypta
cynge, &amp; sege him þæt he læte faran Israhela bearn of Egypta
lande.
 6.12. Moyses andswarode beforan Drihtne &amp; cwæð: Nu
Israhela bearn me ne gelifað ne ne gehyrað, hwanon wile Pharaon me gelyfan,
&amp; ic eom ungetynge on spræce?
 6.16. Her telð embe Moyses cynryn &amp; Aarones: hy wæron
geboren of Leuies mægðe; Amram hatte heora fæder; he nam wif, seo hatte
Iochabeth; heo wæs hys fæderan dohtor; &amp; heo gebær twegen suna:
Moyses &amp; Aaron; &amp; Amram leofode hundteonti wintra &amp; seofon &amp;
ðritig wintra.
 6.26. Ðis is se Moyses &amp; Aaron þe God bebead þæt hi ut
alæddon Israhela folc of Egypta lande.
 6.27. Hi spæcon to Pharaone, Egypta cyninge, þæt he lete
faran Israhela folc of Egypta lande.
 6.28. On dæg þa God spræc to Moyse on Egypta lande, he
cwæð to him: Ic eom Drihten: spec to Pharaone, Egypta cyninge, ealle ða
þing þe ic to þe spece.
 6.30. &amp; Moyses cwæð to Drihtne: Ic eom unhrædspæce;
hu gelyfð Farao me?
 7.1. &amp; DRIHTEN cwæð to Moyse: Nu ic gesette þe Pharaone
to Gode, &amp; Aaron þin broðor byð ðin witega.
 7.2. Þu sprecst ealle þa þing þe ic ðe bebeode, &amp; he
sprycð to Pharaone, þæt he forlæte Israhela folc of hys lande.
 7.3. &amp; ic ahyrde his heortan þæt he hy nele forlætan
&amp; ic gemænifealde mine tacnu &amp; mine forebeacnu on Egypta lande.
 7.4. &amp; he eow ne gehyrð, &amp; ic asende mine hand ofer
Egypta land &amp; ut alæde minne here &amp; min folc, Israhela bearn, of
Egypta lande þurh þa mæstan wundru.
 7.5. &amp; þa Egyptyscan witan þæt ic eom Drihten, þe ic
strecce mine hand ofer Egypta land &amp; ut alæde Israhela bearn of heora
midlene.
 7.6. Witodlice Moyses &amp; Aaron dydon eal swa Drihten him
bebead.
 7.7. Soðlice Moises wæs hundeahtatigwintre, &amp; Aaron þreo
&amp; hundeahtatigwintre þa hy spæcon to Pharaone.
 7.8. &amp; Drihten cwæð to Moyse &amp; to Aarone: þonne
Pharao inc gesyhð, þonne cweð he to inc: Wyrceað sum tacn beforan me
þæt ic mæge eow gelyfan; ðonne cweð ðu to Aarone, þinum
breðer; Nym ðine gyrde &amp; wurp hi beforan Pharaone; &amp; heo wyrð to
næddran.
 7.10. Witodlice þa Moyse &amp; Aaron eodon to Faraone, þa didon
hy swa Drihten hym bebead; &amp; Aaron nam hys gyrde &amp; wearp beforan
Pharaone &amp; hys ðegnum, &amp; heo wearð to næddran.
 7.11. Soðlice Pharao gegadorode ealle þa drycræftegustan
men, &amp; hy worhton oþer swilc ðyng þurh heora drycræft &amp; þurh
Egyptyscan galdru.
 7.12. &amp; hy wurpon ealle heora gyrda nyðer, &amp; hy wurdon to
næddrum, ac Aarones gyrd forswealh ealle heora gyrda.
 7.13. Þa gebealh Pharao hine, &amp; ne let hi faran na swa
Drihten hym bebead.
 7.14. Soðlice Drihten cwæð to Moyse: Pharaones heorte ys
gehefegod; nele he myn folc forlætan.
 7.15. Ga to him to morgen þone he ut gæþ to þam wætere,
&amp; stand ongean hine uppan þæs wæteres ofre, &amp; nim þe on hand
ða gyrde ða to næddran gewearð, &amp; cweð to hym: Ebrea God me
sende to þe, &amp; cwæð: Forlæt min folc þæt hit offrige me on
þam westene; &amp; þu hit noldest gyt forlætan.
 7.17. Witodlice Drihten cwyð þas þing: Be þison þu wast
þæt ic eom Drihten nu ic slea mid þyssere gyrde, þe is on minre handa,
þises flodes wæter, &amp; hit byð geworden to blode.
 7.18. &amp; þa fixas, þe synd on þam flode, acwelað &amp;
þa wæteru forrotiað, &amp; þa Egyptiscan beoð geswencede, þe
ðæs flodes wæter drincað.
 7.19. Witodlice Drihten cwæð to Moyse: Sege Aarone: Aþene
þine hand ofer ealle Egypta wæteru &amp; flodas, ge ofer burnan ge ofer
meras &amp; ofer ealle wæterpittas, þæt hi synd gewend to blode, &amp;
sy blod ofer eal Egypta land, ge on trywenum fatum ge on stænenum.
 7.20. Soðlice Moyses &amp; Aaron dydon swa him Drihten bebead,
&amp; he hof up his gyrde &amp; sloh þæt wæter beforan Pharaone &amp;
his ðegnum, &amp; hit wearð to blode.
 7.21. &amp; þa fixas ðe wæron on þam wætere, wurdon
deade, &amp; ðæt wæter forrotede &amp; ða Egyptiscan ne mihton
drincan þæt wæter, for þam heora wætera wæron geworden to
blode.
 7.22. &amp; Pharaones heorte wæs ahyrd, &amp; nolde hy gehyran
swa Drihten hym bebead.
 7.23. Ac awende hine fram him &amp; eode in to his botle, &amp;
nolde nan þing Godes word underfon on his heortan.
 7.24. &amp; witodlice ealle þa Egyptyscean dulfon wæterpittas
neah ðam flode, &amp; woldon drincan.
 7.25. Ac hi ne mihton drincan seofon dagum of ðam wætere,
siððan God het þæt wæter to blode gewurðan.
 8.1. &amp; DRIHTEN cwæð to Moyse: Ga in to Pharaone &amp;
cweð to him: Drihten þe het secgan þas þing, Forlæt min folc,
þæt hit offrie me.
 8.2. Soþlice, gyf ðu hit nelt forlætan, ic sende froxas ofer
ealle þine landgemæru &amp; þæt flod awylð eall froxum, &amp; hi
astygað &amp; gað in to þinum husum &amp; to þinum bedde &amp; to
þinum hordclifan &amp; to þinra þegna husum, &amp; on þin folc &amp; on
þine ofnas &amp; on þine metelafa; &amp; to þe &amp; to ðinum folce
&amp; in to eallum þinum ðeowum gað þas froxas.
 8.5. &amp; Drihten cwæð to Moyse: Cweð to Aarone: Hefe up
þine hand ofer eal þæt flod &amp; ofer burna &amp; ofer moras, &amp;
alæd up þa froxas ofer eall Egypta land.
 8.6. &amp; Aaron ahof up his hand ofer eal Egypta wæteru, &amp;
þa froxas astigon up ofer eal Egypta land.
 8.8. Witodlice Pharao clypode Moyse &amp; Aaron, &amp; cwæð to
him: Biddaþ eowerne Drihten þæt he adrife ealle ðas froxas fram me
&amp; fram minum folce, &amp; ic forlæte þæt Israhelisce folc, þæt
hit offrige Gode.
 8.9. Þa cwæð Moyses to Pharaone: Gesete me andagan,
hwænne ðu wille þæt ic for þe gebidde &amp; for þin folc,
þæt þas froxas beon adrifene fram þe &amp; fram þinum folce,
þæt hi faran on wæteru.
 8.10. Ða andswarode Pharao &amp; cwæð: Nu to morgen; ða
cwæð Moyses: Ic do neah ðam þe ðu cwæde, þæt ðu wite
þæt nis nan oþer swilc God swilce ure God.
 8.11. &amp; þa froxas faraþ fram þe &amp; fram þinum
þegnum.
 8.12. Ða eode Moyses &amp; Aaron ut fram Pharaone, &amp; Moyses
clypode to Drihtne for ðam wordum þe he spræc beforan Pharaone be ðam
froxum.
 8.13. &amp; Drihten dide eal swa Moyses bæd, &amp; þa froxas
wurdon deade on heora husum &amp; on heora æcerum.
 8.15. Þa Farao geseah þæt he reste hæfde, he ahyrde hys
heortan, &amp; ne let hi faran swa Drihten hym bebead.
 8.16. &amp; Drihten cwæð to Moyse: Cweð to Aarone: Ahef
þine gyrde &amp; sleah on eorðan, þæt gnættas gewurðon ofer eal
Egypta land.
 8.17. &amp; Aaron ahefde up hys hand, &amp; sloh mid þære
gyrde on þa eorðan, &amp; gnættas wæron gewordene on mannum &amp; on
orfe, &amp; eal þæræ eorðan dust wæs geworden to gnættum ofer
eall Egypta land.
 8.19. Ða cwædon þa dryas to Pharaone: þis is Godes miht;
&amp; his heorte wearð ahyrd, &amp; he hi ne gehyrde swa Drihten him bebead.
 8.20. &amp; Drihten cwæð to Moyse: Aris on dægred &amp;
stand beforan Pharaone: soþlice he gæð ut to þam wæterum; þonne
cwest ðu to him: Drihten cwyð ðas þing: Forlæt min folc, þæt
hyt offrige me.
 8.21. &amp; gyf ðu hit ne forlætst, witodlice is sende on ðe
&amp; on þin folc &amp; on þine hus ealle fleogena cynn, &amp; eall Egypta
land byð gefilled mid mistlicum fleogena cynne.
 8.22. &amp; ic wyrce ðonne on dæg micele wundra on Gessen
lande, þær min folc is, þæt ðar ne beoð nane fleogan, þæt
ðu wite þæt ic eom Drihten.
 8.23. &amp; ic sette dal betwyx þin folc &amp; min folc; to
merigen bið þæt tacn.
 8.24. &amp; Drihten dyde swa, &amp; ðæt mæste fleogena cyn
comon on Faraones hofon &amp; on eall Egypta land, &amp; eorðe wæs amyrred
þurh ða fleogan.
 8.25. Pharao cleopode Moyses &amp; Aaron, &amp; cwæð to him:
Gaþ &amp; offriað eowrum Gode on þison lande.
 8.26. &amp; Moyses cwæð: Hit ne mæg swa beon; sceolon we
ofrian urum Drihtne þa þing ðe Egypta onscuniað to offriane; Gyf we
cwellaþ beforan Egyptum þa þing þe hi wurðiað, hi us oftorfiað
mid stanum.
 8.27. Ðreora daga færeld we sceolon faran on þæt westen
&amp; ofrian urum Drihtne, swa he us bebead.
 8.28. Ða cwæð Farao: Ic eow forlæte þæt ge ofrian
Drihtne, eowrum Gode on westene; &amp; þeahhwæðere ne fare ge to feor:
gebyddað for me.
 8.29. &amp; Moyses cwæð, þa he ut eode: For ðe ic gebidde,
&amp; þeos fleoge færð fram ðe &amp; fram ðinum folce nu to mergen;
&amp; þeahhwæðere ne leoh ðu leng, þæt þu ne forlæte
þæt folc, þæt hit offrige Gode.
 8.30. Ða Moyses ut eode fram Faraone, he hine gebæd to
Drihtne.
 8.31. &amp; Drihten dide swa he hine bæd, &amp; adraf ða
fleogan fram Faraone &amp; fram hys folce, þæt ðær ne wearð nan to
lafe.
 8.32. Þa wearð Faraones heorte gehefegod, swa þæt he
witodlice æt ðam cyrre nolde þæt folc forlætan.
 9.1. SOþLICE Drihten cwæð to Moyse: Ga in to Pharaone, &amp;
cweð to him: Drihten, Ebrea God, segð þas þing: Forlæt min folc,
þæt hit ofrie me on westene.
 9.2. Gyf ðu ðæt onscunast &amp; þæt folc of hæfst,
Witodlice min hand bið ofer ðine æceras &amp; ofslihð þine hors
&amp; þine assan &amp; olfendas &amp; oxan &amp; sceap mid hefegum cwealme.
 9.4. &amp; Drihten wyrcð wundor betwux Israhela æhtum &amp;
Egypta æhtum, þæt nan þing ne forwyrð on þam ðingum þe
belympð to Israhela bearnum.
 9.5. &amp; Drihten gesette andagan, &amp; cwæð: Nu to merigen
deð Drihten þas þing on eorðan.
 9.6. Witodlice Drihten dyde þas þing; on oþrum dæge wurdon
ealle Egypta nytenu deade; soþlice Israhela bearna nytena ne forwearð nan
þyng.
 9.7. &amp; Farao sende &amp; het hit sceawian; ða næs þar
nan þyng dead of ðam ðe Israhela folc ahton: þa wearð Pharaones
heorte gehefegod, þæt he ne forlæt þæt folc.
 9.8. &amp; Drihten cwæð to Moyse &amp; to Aarone: Nimað
handfulle axan of þam ofne, &amp; wurpe Moyses þa axan up beforan Faraone.
 9.9. Þæt dust gewyrð ofer eal Egypta land: soðlice on
mannum &amp; on nytenum beoð wunda &amp; swellende blæddran ofer eal
Egypta land.
 9.10. &amp; hi namon þa axan beforan Faraone, &amp; Moyses wearp
hy upp, &amp; swellendae blædran &amp; wunda wurdon on ðam mannum &amp; on
þam nytenum.
 9.11. Swa þæt ða dryas ne mihton standan beforan Moyse for
ðam wundum þe him on wæron &amp; on eallum Egypta lande.
 9.12. &amp; Dryhten ahyrde Pharaones heortan, þæt he hig ne
gehyrde, swa Dryhten bebead Moyse.
 9.13. Wytodlice Drihten cwæð to Moyse: Aris to merigen &amp;
stand beforan Pharaone, &amp; cweð to hym: Drihten, Ebrea God, cwyð ðas
þyng: Forlæt myn folc, þæt hyt offrige me, For ðam æt þysum
cyrre ic sende eal myn wito ofer ðe &amp; ofer eal ðin folc, ðæt ðu
wite þæt ne sy myn gelica on ealre eorðan.
 9.15. Nu ic ahebbe up mine hand &amp; ic ofslea ðe &amp; þin
folc mid cwealme, &amp; ðu forwyrst.
 9.16. For ðam ic þe gesette, ðæt ic mine strengðo on
ðe gecyðe, &amp; þæt min nama si gecyðed ofer ealle eorðan.
 9.17. Gyt ðu hæfst min folc, &amp; nelt hit forlætan,
Witodlice nu to morgen on þysse ylcan tide ic sende micelne hagol, swylce on
Egypta lande næs fram ðam dæge þe hit gestaþolod wæs oð ðas
dagas.
 9.19. Soðlice send nu rihte &amp; gegadera ealle þine nytenu
&amp; ealle þine þing ðe ðu on æcere hæfst: witodlice menn &amp;
nytenu sweltað, &amp; ealle þa ðing ðe ute beoð, &amp; se hagol hym
onufan fealð.
 9.20. Se ðe Drihtnes wordes ondred of Faraones folce, se fleah
mid hys mannum &amp; nytenum in to husum.
 9.21. &amp; se ðe Drihtnes word forgymde, he forlet his menn
&amp; hys nytenu ute.
 9.22. &amp; Drihten cwæð to Moyse: Ahefe upp þine hand,
þæt hagol gewurðe ofer eall Egypta land &amp; ofer menn &amp; ofer
nytenu &amp; ofer eall Egypta land.
 9.23. &amp; Moyses aðenode his gyrde upp, &amp; Drihten sende
þunorrada &amp; hagol &amp; byrnende ligeta ofer eal Egypta land.
 9.24. &amp; Drihten let rinan hagol wið fyr gemenged &amp; hi
ferdon ætgædere, &amp; swa micel he wæs swa næfre ær ne
ætywde on eallum Egypta lande syþðan seo ðeod gesceapen wæs.
 9.25. &amp; se hagol sloh on eallum Egypta lande ealle ða ðing
þe ute wæron, ægðer ge menn ge nytenu, &amp; eal Egypta gærs se
hagol fordyde, &amp; ælc treow ðe wæs on ðam rice he tobræc.
 9.26. &amp; on Gessen lande, þær Israhela bearn wæron, ne
com nan dæl ðæs hagoles.
 9.27. Ða sende Pharao to Moyse &amp; to Aarone, &amp; cwæð
to him: Ic winne ongean Drihten; ic wat þæt ic &amp; min folc synd
arlease.
 9.28. Biddað Drihten þæt hys þunorrada &amp; ðes hagol
geswicon, &amp; ic wille eow forlætan &amp; ge ne þurfon her leng wunian.
 9.29. Moyses cwæð: þonne ic ut ga of ðissere byrig, ic
ahebbe up mine hand to Drihtne &amp; þa ðunorrada &amp; se hagol
geswicað, ðæt ðu wite þæt eorðe is Drihtnes.
 9.30. Ic wat soðlice ðæt ðu &amp; ðin folc nu gyt eow
Drihten ne ondrædað.
 9.31. Witodlice eal heora fleax &amp; heora beras wæron fordone,
for þam þe hi wæron on ða tid grene.
 9.33. Ða Moyses eode ut of ðære byrig fram Pharaone, he ahof
up his hand to Drihtne, &amp; se hagol &amp; ða ðunorrada geswicon &amp;
hit wearð eall smylte ofer ða ðeode.
 9.34. Soðlice þa Pharao geseah þæt se hagol &amp; ða
ðunorrada geswicon, þa ihte he eft his synna.
 9.35. &amp; his heorte &amp; his folces wæs ahyrd, &amp; he
nolde forlætan þæt Israhelisce folc, swa God him bebead þurh Moysen.
 10.1. &amp; DRIHTEN cwæð to Moyse: Ga in to Pharaone &amp; ic
ahyrde his heortan &amp; his folces, þæt hi nellað ðe gehyran.
 10.2. &amp; telle þinum suna &amp; ðinum magum, hu oft ic
hæbbe fordon þa Egyptiscan &amp; worhte mine wundru on him.
 10.3. Moyses &amp; Aaron eodon in to Pharaone, &amp; cwædon to
him: Forlæt Godes folc, ðæt hit offrige him ðas ðingc ðe Ebrea
God byt: hu lange wilt ðu beon me ungehyrsum?
 10.4. Soðlice gyf ðu min folc forlætan nelt, nu to morgen ic
sende gærstapan ofer eall ðin rice, &amp; ofer ealle ðine eorðan,
&amp; hi fretað eall ðæt growende is, þæt ðam hagole to lafe
wæs, ge on treowum ge on æcerum ge on eallum growendum ðingum, hi
forgnagað.
 10.6. &amp; hi gefyllað þine hus &amp; þinra ðegna &amp;
ealles ðines folces ofer eall Egypta land, &amp; swa fela heora bið swa ge
ne eower yldran ne gesawon syððan hi geborene wæron; &amp; Moyses eode
ut fram Pharaone.
 10.7. Witodlice Pharaones ðegnas cwædon to him: Hu lange
sceolon we ðolian ðas yrmðu; Forlæt ðas men, þæt hi offrian
heora Gode: hu ne gesihstu ðæt eall Egypta land mot forwurðan?
 10.8. &amp; hi clypodon ongean Moyses &amp; Aaron, &amp; cwædon:
Hu fela manna wille ge on eowrum cynne, þæt faran &amp; eowrum Gode
offrian?
 10.9. Moyses him andwyrde &amp; cwæð: We willað faran mid
wifum &amp; mid cildum, mid ealdum &amp; mid geongum, &amp; mid eallum urum
cynne &amp; mid eallum urum yrfe, &amp; offrian wurðlice urum Drihtne, for
ðam þe hit is halig tid.
 10.10. Ða andswarode Farao &amp; cwæð: Hu mage ge ðæs
frymdige beon, ge ðe mine ðeowas syndon, ðæt ge sceolan faran fram me
mid eallum eowrum cynne &amp; eowrum Gode offrian?
 10.11. Hig ne mæg na swa beon, ac ceosað swa fela manna of
eowrum cynne swa ge willon, þæt eowrum Gode offrian, swa ge sylfe ær
bædon; &amp; hig wurdon þær rihte ut adrifene fram Pharaone.
 10.12. Witodlice Drihten cwæð to Moyse: Ahefe þine hand ofer
Egypta land, þæt gærstapan cumon &amp; freton eal ðæt gærs ðe
ðam hagole to lafe wæs.
 10.13. &amp; Moyses ahof up hys gyrde ofer Egypta land, &amp;
Drihten dyde ðæt ðær bleow byrnende wynd ealne þone dæg &amp;
ealle ða niht, &amp; on mergen se byrnende wind brohte gærstapan.
 10.14. Þa foron ofer eall Egypta land, swilce næfre ær
ðære tide næron, ne æfter towearde ne synd.
 10.15. Witodlice hi fræton eal ðæt se hagol ær læfde,
þæt nan ðing næs grenes læfed, ne on gærse ne on treowum, on
eallum Egypta lande.
 10.16. For ðam ðingon clypode Pharao hrædlice Moyses &amp;
Aaron, &amp; cwæð to him: Ic agylte wið eowerne Drihten &amp; wið
eow.
 10.17. Ac forgyfað me minne gylt nu æt ðisum cyrre, &amp;
biddað eowerne God þæt he adrife þysne deað fram me.
 10.18. &amp; he eode ut fram Faraone &amp; gebæd hine to
Drihtne.
 10.19. Þa asende God wind fram westdæle &amp; awearp ða
gærstapan on ða Readan Sæ, þæt ðær ne wearð furðon an to
lafe on eallum Egypta lande.
 10.20. &amp; Drihten ahyrde Faraones heortan, &amp; he ne forlet
Israhela bearn.
 10.21. Soðlice Drihten cwæð to Moyse: Ahefe up þine hand
þæt ðystru cuman ofer eal Egypta land swa ðicce ðæt hi grapian.
 10.22. &amp; Moyses ahof up hys hand &amp; egeslice ðystru
wæron gewordene on eallum Egypta lande.
 10.23. Þæt nan man ne geseah oþerne ðrym dagum, ne he hyne
ne astyrode of ðære stowe ðe he on wæs; Soðlice swa hwar swa
Israhela bearn wæron, þar wæs leoht.
 10.24. Ða clypode Pharao Moyses &amp; Aaron, &amp; cwæð to
him: Gað &amp; offriað eowrum Gode: foran eowre yrfe sceal beon her.
 10.25. Ða cwæð Moyses: Wilt ðu us syllan ofrunge, þæt
we bringon urum Gode?
 10.26. Eall ure yrfe færð mid us; ne wyrð her nan to lafe,
for ðam ðe we heora beþurfon to Drihtnes ofrunge, ures Godes, &amp; we
nyton furðon gyt hwæt seo ofrung beon sceal, ær we to ðære stowe
cumon.
 10.27. Soðlice Drihten ahyrde Faraones heortan, &amp; he nolde hy
forlætan.
 10.28. Ða cwæð Farao to Moyse: Far fram me &amp; warna
ðæt ic ðe leng ne geseo: swa hwilce dæg swa ic ðe geseo þu scealt
sweltan.
 10.29. Moyses him andwyrde &amp; cwæð: Sy hit swa ðu
cwæde; ne geseo ic ðe næfre leng.
 11.1. &amp; DRIHTEN cwæð to Moyse: Nu gyt ic reppe Pharao mid
anum wite, &amp; Egypta land, &amp; æfter ðison he eow forlæt &amp; nyt
eow þæt ge faran ut.
 11.2. Witodlice ðu scealt beodan Israhela folce, þæt esne
bidde æt his frynd &amp; wif æt hyre neahgeburan gyldene fatu &amp;
sylfrene; Soðlice Drihten sylð gyfe his folce beforan þam Egyptiscum;
&amp; Moyses wæs swyðe mære man on Egypta lande beforan eallum Faraones
folce.
 11.4. &amp; he cwæð: Drihten cwyð ðas ðing: To midre
nihte ic gange ut on Egypta land, &amp; ofslea ælc frumcenned cyld on Egypta
land, fram Pharaones frumcennedan suna þe sit on his cynesetle, oð
þære wylne frumcennedan sunu þe sit æt ðære cweornan, &amp;
ealre ðære nytena frumcennedan.
 11.6. &amp; micel hream bið ofer eal Egypta land, swilce ær
nes ne æfter ne cymð.
 11.7. Soðlice of Israhela folce ne forwyrð ne man ne nyten,
þæt ge witon hu wundorlice Drihten todælde þæt Egyptisce folc
&amp; ðæt Israhelisce folc.
 11.8. &amp; eal þis ðin folc færð to me &amp; me
geeaðmet, &amp; cwyð: Far ut, &amp; eal ðæt folc ðe ðe hyran
sceal; æfter þison we farað ut; &amp; he eode fram Faraone &amp; wæs
swyðe yrre.
 11.9. Soðlice Drihten cwæð to Moyse: Ne gehyrð Farao inc,
þeah ðe fela tacna synd gewordene on Egypta lande.
 11.10. Witodlice Moyses &amp; Aaron worhton ealle ða wundru &amp;
þa forebeacnu, þe her awritene synd, beforan Pharaone; &amp; Drihten ahyrde
Pharaones heortan, þæt he ne forlet Israhela folc of his lande.
 12.1. WITODLICE Drihten cwæð to Moyse &amp; to Aarone on
Egypta lande: þes monð bið eower æresta monð on geare.
 12.3. Sprecað to eallum Ysrahela folce, &amp; secgað him: On
ðam teoðan dæge þyses monðes nime ælc man an lamb to his
hywrædene.
 12.4. &amp; gyf þær læs manna beon þonne þæt lamb
etan mæge, nime his neahgebur, ðe him nyxt bið, swa fela swa þæt
lamb etan magon.
 12.5. Witodlice ðæt lamb sceal beon anwintre purlamb, clæne
&amp; unwemme: on ða ylcan wisan nimað ticcenu.
 12.6. &amp; healdað þæt oð ðone feowerteoðan dæg
þæs monðes, &amp; ofrian eall Israhela folc ðæt on æfen.
 12.7. &amp; nimon of his blode &amp; smiton on ægðer gedyrne
on þam husum, þær hi hit inne etað.
 12.8. &amp; eton eal ðæt flæsc on fyre gebræd on
ðære nihte, &amp; ðeorfe hlafas mid ðære lactucan þe on felda
wyxt.
 12.9. Ne ne eton ge of ðam nan ðing hreawes ne mid wætere
gesoden, ac si hit eall on fyre gebræd: etað his heafod &amp; his fet
&amp; his innewearde, ne ðær ne beo nan ðing to lafe on morgen; gyf
ðær hwæt to lafe beo, forbærnað hit eall on fyre.
 12.11. Begyrdað eowre lendenu, &amp; habbað gescy on eowrum
fotum &amp; stafas on handum, &amp; etað hrædlice; witodlice hit ys Godes
faru.
 12.12. &amp; ic fare on ðære nihte ofer eall Egypta land &amp;
ofslea ælc frumcenned, ge on mannum ge on nytenum, on Egypta lande, &amp; ic
Drihten wyrce wundra on Egypta godum.
 12.13. Soðlice þæt blod eow bið to tacne on ðam husum
ðe ge on beoð: þonne ic ðæt blod geseo, þonne forbuge ic eow &amp;
eower nan ne bið forspilled, þonne ic slea Egypta land.
 12.14. Gemunað þisne dæg &amp; wurðiað hine Drihtne to
lofe on eowrum cynryne.
 12.15. &amp; etað ðeorf seofon dagas, &amp; ne beo nan beorma
on ðam forman dæge on eowrum husum; swa hwylc man swa et gebyrmed on ðam
forman dæge oððe on þone seofoðan, se man forwyrð of Ysrahela
folce.
 12.16. Se forma dæg bið halig &amp; se seofoða bið eal
swa; ne wyrce ge nan ðing on ðam dagum, buton ða ðing þe ge etan
sceolan.
 12.17. &amp; healdað ðeorfe mettas; soðlice on ðam forman
dæge ic alæde ut eowwerne here of Egypta lande; &amp; wurðiað þisne
dæg on ecnysse on eowrum cynryne.
 12.18. On ðam forman monþe, þæs monðes feowerteoðan
dæges, ge sceolon etan on æfen ðeorf oð ðone an &amp; twentigan
dæg þæs ylcan monðes on æfen.
 12.19. Ne beo nan gebyrmed mete seofon dagum on eowrum husum; se
ðe ytt gebyrmed, se man forwyrð of Ysrahela folce; ne ete ge nan þing
onhafenes, ne utancymene ne in lande geborene, on eallum eowrum eardungstowum.
 12.21. Soðlice Moyses clypode ealle Ysraheles folces ealdras,
&amp; cwæð to him: Gað &amp; nimað nyten ðurh eower hiwrædene
&amp; offriað Pase, þæt is færeld.
 12.22. &amp; dyppað isopan sceaf on ðam blode ðe is on ðam
ðrexwolde, &amp; sprengaþ on ðæt oferslege &amp; on ægðer gedyre;
ne ga eower nan ut of his huse ær on mergen.
 12.23. Soðlice Drihten færð &amp; ofslyhþ ða Egyptiscan,
&amp; þonne he gesyhð þæt blod on ðam oferslege &amp; on ægðrum
gedyre, he forgæð þæs huses duru &amp; ne læt slean nanne man on
eowrum husum.
 12.24. Gehealdað þis gebod on ecnysse.
 12.25. &amp; þonne ge in gað on ðæt land þe Drihten eow
syllan wile, swa he eow behet, begymað ðissa gesetnyssa.
 12.26. &amp; þonne þæt folc cwyð: Hwæt is ðeos
gesetnys?
 12.27. Hit is Godes færeldes ofrung, þa he for ofer Israhela
bearna hus &amp; sloh ða Egyptiscan &amp; eower cyn aredde; &amp; þæt
folc hit eadmodlice to Gode gebæd, &amp; foron ut of ðam lande, swa
Drihten bebead Moyse &amp; Aarone.
 12.29. Wytodlice hit gewearð to midre nihte, ðæt Drihten
acwealde ælc frumcenned cyld on Egypta lande fram Faraones yldestan sunu,
ðe sit on his cinesetle, oð ðære gehæftan wilne frumcennedan cild,
þe sæt on ðæm cwearterne, &amp; eal heora nytena frumcenned.
 12.30. &amp; Farao aras on niht &amp; his ðegnas &amp; eal Egypta
folc, &amp; micel hream wearð up asprungen on Egypta lande, &amp; næs nan
hus on eallum Egypta lande þæt lic inne ne læge.
 12.31. Þa het Farao clipian Moyses &amp; Aaron to him, Arisað
&amp; farað ut of minum lande mid eallum Israhela cynne, &amp; offriað
eowrum Gode, swa ge frymdige wæron.
 12.32. &amp; nimað eower hriðerhyrda &amp; eower sceaphyrda
&amp; eal eower orf, &amp; farað of minum lande: gebiddað for me &amp; for
min folc.
 12.33. &amp; ða Egyptiscan nyddon þæt Israhelisce folc ut of
heora lande, &amp; ðus cwædan: Ealle we moton sweltan.
 12.34. Witodlice þæt Israhelisce folc nam gesyft melu, ær
ðam þe hit gebyrmed wære, &amp; bundon on heora claðum.
 12.35. &amp; Israhela bearn didon eal swa Drihten him bebead, &amp;
abædon æt ðam Egyptiscan heora gyldene fatu &amp; heora sylfrenan &amp;
ealle heora betstan reaf.
 12.36. &amp; Drihten his folc wurðode Israhela bearn, mid þara
Egyptiscan gestreone.
 12.37. &amp; Israhela bearn foron of Rammessæ to Sochoð nean
sixhundred þusend wæpmanna, butan wifum &amp; cildum.
 12.38. Mid eallum heora yrfe sceapa &amp; hriðera &amp; ælces
cynnes orfe þe hi ahton.
 12.39. &amp; hi bocon þæt melu þe hi of Egypta lande
bæron, &amp; worhton þeorfe heorðbacene hlafas, &amp; hi ne moston rum
habban þæt hi hit on riht bocon, for ðam Egyptiscan þe hi ut nyddon of
heora lande.
 12.40. Witodlice Israhela bearn wæron on Egypta lande feower
hund wintra &amp; ðritig wintra.
 12.41. &amp; siððan foron Israhela bearn of Egypta lande.
 12.42. Þas niht sceolon ealle Israhela bearn begyman, ðe God hi
ut alædde of Egypta lande.
 13.19. WITODLICE Moyses nam Iosepes ban mid him, for ðam þe he
halsode Israhela bearn, &amp; cwæð: Drihten wile eow gyt gemiltsian;
alædað mine ban forð mid eow.
 13.20. &amp; hi foron fram Socho &amp; wicodon æt Etham on þam
ytemestan ende þæs westenes.
 13.21. &amp; Drihten for beforan heom, &amp; swutelode him þone
weg, on dæg þurh sweart tacn on sweres gelicnesse &amp; on niht swilce an
byrnende swer him for beforan.
 13.22. &amp; symle him gelæste þæt swearte tacn on dæg
&amp; þæt fyrene on niht.
 14.1. DRIHTEN spræc to Moyse, &amp; cwæð: Sege Israhela
bearnum þæt hi gecyrron ongean Phiaroth; Seo stow is betweonan Magdalem
&amp; þære Readan Sæ ongean Behelsephon, &amp; ceosað eow wicstowe be
ðære sæ on minre gesihðe.
 14.4. &amp; Farao hæfð gegaderod ealne his here &amp; wile eow
ofslean, &amp; ic cyðe on Pharone &amp; on eallum his here þæt ic eom
eower God.
 14.5. Ða cydde man Pharaone, hwær þæt Israhelisce folc
gewicod hæfde wið ða Readan Sæ; þa wearð Faraones heorte awend
&amp; ealles his folces fram ðam ðe hi ær Drihtne beheton; ða het
Farao gegaderian eall his folc togædere; ða hi gegaderode wæron, ða
cwæð he to him: Hu wille we don ymbe þis Israhelisce folc, þe ure
wealas syndon, &amp; ure unðances of þis lande willað; ða cwæð
Farao &amp; eall ðæt folc: Vton him faran on &amp; ofslean hi, &amp; ne
lætan nænne libban on eallum heora cynne.
 14.6. Ða gegaderode Farao ealle his ealdormenn &amp; ealne his
here.
 14.7. &amp; gegaderode six hundred godra crata, ðe man of feohtan
mihte on ðam lande, &amp; ealle ða cratu butan ðam ðe on Egypta lande
wæron, &amp; ealne þone fultum ðe he on Egypta lande begytan mihte,
&amp; beferde ðæt Israhelisce folc ðær hi gewicode wæron be
ðære Readan Sæ.
 14.10. Ða ðæt Israhelisce folc beseah on Pharaones here,
ða clypodon hi to Moyse, &amp; cwædon: Earme hæfst ðu us forlæred:
hwi ne moston we ðeowian Faraone, urum hlaforde, on Egypta lande; Hwi woldest
ðu us ut alædan?
 14.12. Nu we moton beon ofslagene on þis westene; betere us
wære ðæt we hyrdon Pharaone, urum hlaforde, þonne we sceoldon beon on
þis westene ofslagene.
 14.13. Ða cwæð Moyses to ðam folce: Ne ondrædað eow;
standað &amp; geseoþ Drihtnes mærða, ðe he to dæg wyrcean wile;
Soðlice ða Egyptiscan ðe ge nu geseoð &amp; eow fore ondrædað, ne
geseo ge hi næfre ma.
 14.14. Beoð eow stille, &amp; Drihten fiht for eow.
 14.15. Ða cwæð Drihten to Moyse: Sege Israhela folce
þæt hi faran to ðære Readan Sæ.
 14.16. &amp; aðene ðine gyrde ofer ða sæ &amp; todæl
hi, ðæt Israhela folc ga drium fotum innan ða sæ.
 14.17. &amp; ic ahyrde Pharaones heortan &amp; his folces, ðæt
hi farað æfter eow innan ða sæ, þæt ic beo gemærsod on
Pharaone &amp; on eallum his here &amp; on eallum his crætum, &amp; ða
Egyptiscean witon ðæt ic eom Drihten, eowwer God.
 14.21. Ða Moyses aðenode his hand ofer ða sæ: ða sende
Drihten micelne wind ealle ða niht &amp; gewende ða sæ to drium; &amp;
þæt wæter wearð on twa todæled, &amp; læg an drige stræt
ðurh ða sæ.
 14.22. &amp; ðæt wæter stod on twa healfa ðære
stræte swylce twegen heage weallas; ða for eall Ysrahela folc ðurh ða
sæ on þone weg ðe Drihten him geworhte, &amp; ða comon hale &amp;
gesunde þurh ða sæ, swa Drihten him behet.
 14.23. Ða Pharao com to ðære sæ, &amp; eal his here, ða
for he on þone ylcan weg æfter Israhela folce on dægred mid eallum his
folce &amp; mid eallum his wæpnum.
 14.26. Ða cwæð Drihten to Moyse: Aðene ðine hand ofer
ða sæ &amp; ofer Faraon &amp; ofer ealne his here.
 14.27. &amp; he ahefde up his hand, &amp; seo sæ sloh
togædere &amp; ahwylfde Pharaones cratu, &amp; adrencte hine sylfne &amp;
eal his folc, þæt ðær ne wearð furðon an to lafe þe lif
gebyrede.
 14.29. Soðlice Moyses &amp; Israhela folc foron ðurh ða sæ
drium fotum.
 14.30. &amp; Drihten alysde on ðam dæge Israhela folc of
ðæra Egyptiscra handum.
 14.31. &amp; hi gesawon þa Egyptiscan deade up to lande aworpene,
þe heora ær ehton on ðam lande þe hi ða to cumene wæron: &amp;
ðæt Israhelisce folc ondredon him Drihten &amp; hyrdon Gode &amp; Moyses
his ðeowe.
 15.1. ÞA Moyses hæfde gefaren ofer ða Readan Sæ, þa
gegaderode he eal Israhela folc togædere &amp; sang Gode lofsang mid eallum
þam folce, &amp; þancode Gode ealra ðæra miltsa &amp; ðæra
mærða &amp; ealra þæra wundra ðe God on him gedon hæfde &amp; on
his cynne.
 15.20. Maria wæs gehaten Moyses swustor; heo gesamnode ealle
þa wifmen togædere on Israhela cynne; &amp; namon heora hearpan him on
hand, &amp; heredon God &amp; wuldrodon ægðer ge mid hearpan ge mid
lofsange.
 15.22. Witodlice Moyses lædde Israhela folc fram ðære
Readan Sæ, &amp; hi foron on an westen, ðe is Sur genemned; &amp; hi foron
ðry dagas ðurh ðæt westen, ðæt hi nan wæter ne gemytton, oð
þæt hi comon to ðære stowe, þe is Mara genemned þæt is on ure
leden biternys; ða ne mihton hi drincan ðæt wæter, for þam ðe hit
wæs biter: þa heton hi ealle his naman Mara, þæt is on ure leden
biternys.
 15.24. Ða gegaderode eall ðæt Israhelisce folc ongean Moyses
&amp; Aaron, &amp; cwædon: Hwæt sceolon we drincan; We ne magon drincan
þis wæter for his biternysse.
 15.25. Ða clypode Moyses to Drihtne, &amp; sæde him ðæs
folces neode: ða æteowde Drihten Moyse an treowcyn, &amp; het don þæt
treow on ðæt wæter, &amp; hit wearð syððan wered to drincenne.
 15.27. Ða comon hi to Helim, &amp; ðær wæron twelf wyllas
&amp; hundseofonti palmtreowa, &amp; wicodon ðær be ðam wæterum.
 16.1. ÞA ferdon hi ðanon on ðam fiftigoðan dæge þæs
æftran monðes ðæs ðe hi ut ferdon of Egypta lande.
 16.2. Ða gegaderode eft eall ðæt Israhelisce folc
togædere ongean Moyses &amp; Aaron, &amp; cwædon: We hæfdon hlaf &amp;
flæsc genoh on Egypta lande; hwi woldon gyt lædan us ut of Egypta lande
innan ðis westen, ðæt we her hungre acwelon?
 16.11. Ða gehyrde Drihten Israheles folces murcnunge, ða
cwæð Drihten to Moyse: To æfen ic sende þison folce flæsc to
etene, &amp; to merigen ic gedo ðæt hi beoð mid hlafe gefylled, ðæt
ge witon ðæt ic eom Drihten eower God.
 16.13. Hit gewearð ða on æfen ðæt Drihten gesende swa
micel fugelcyn on heora wicstowe swilce edischenna, ðæt is on Leden
<foreign>cuturnix</foreign>; &amp; hi namon on ðam fugelcynne, &amp; slogon swa fela swa hi
woldon, þæt hi genoh hæfdon &amp; æton; Witodlice on merigen wæs
ðæt deaw abutan ða fyrdwic Swilce hit hagoles eorðhele wære &amp;
swilce hit on pilan gepilod wære.
 16.15. Ða hi ðæt gesawon, ða cwædon hi betwynan him,
Manhu; ðæt is, Hwæt is ðis; for ðam hi nyston hwæt hit wæs;
ða cwæð Moyses: ðis is se hlaf ðe Drihten eow sealde to etenne.
 16.16. &amp; bebead ðæt ælc man gaderie swa micel, ðæt
he genoh hæbbe to etenne, þæt is an gemetfæt ful, þe hi gomor
heton.
 16.17. &amp; Israhela bearn didon swa, &amp; gadrodon, sum mare sum
læsse.
 16.18. Se ðe mare gegaderode næfde na mare, ne se ðe
læsse gaderode næfre na læsse, ac ælc ðæt genoh hæfde.
 16.19. Ða bead Moyses him þæt hi his nan þing ne læfdon
ofer niht.
 16.20. Þa læfdon hi hit sume oð hit morgen wæs, &amp; hit
wearð wyrmum acreowyd, &amp; hit forrotode; ða wæs Moyses yrre.
 16.21. &amp; hi gaderodon on morgen þæt hi genoh hæfdon,
&amp; þa seo sunne scean ða formeolt hit.
 16.22. On ðam sixtan dæge hi gegæderodon twyfealdlice; þa
comon ða ealdras &amp; rehton hit Moyse.
 16.23. Ða cwæð he to him: Sæternesdæges rest is
Drihtne gehalgod; gearwiað to mergen þæt ge to gearwiænne habbon,
&amp; healdað oð merigen, ðæt ðar to lafe beo.
 16.24. Ða dydon hi swa, &amp; hit ne rotode, ne hi ne fundon nan
ðingc fules ðæron.
 16.25. &amp; Moyses cwæð: Etað hit to dæg; for ðan ðe
hit is Drihtnes restedæg, for ðam ge hit ne findað to dæg on
eorðan.
 16.26. Gaderiað hit syx dagas; ne finde ge hit on ðam
seofoðan.
 16.27. Hi eodon ut on ðam seofoðan dæge &amp; ne fundon nan
ðingc.
 16.28. Ða cwæð Drihten to Moyse: Hu lange nelle ge healdan
mine beboda?
 16.29. On ðam sixtan dæge he him sylð twyfealdne mete; beo
ælc æt ham &amp; ne ga nan ut on ðam seofoðan dæge.
 16.30. &amp; reste ðæt folc hit on ðam seofoðan dæge.
 16.31. &amp; nemdon ðone mete, Man; ðæs swæc wæs
swylce smedma mid hunige.
 16.33. &amp; Moyses het niman þæt gemetfæt ful &amp; settan
beforan Drihtne on ðam getelde to healdene.
 16.35. Israhela bearn æton hefonlice mete feowertig wintra, oð
hi comon to Chanaan lande.
 17.1. HI foron of Sin, ðam westene, &amp; wicodon on Rapfidim;
ðær næs nan wæter.
 17.2. Ða murcnodon hi ongean Moyses, &amp; cwædon: Hwi
læddesðu us ut of Egypta lande, ðæt ðu woldest us ofslean &amp; ure
bearn mid ðurste?
 17.4. Ða clypode Moyses to Drihtne, &amp; ðus cwæð: Hu
sceal ic don ymbe ðis folc; Nu binnan lytlan fyrste hi wyllað me
oftorfian.
 17.5. Ða cwæð Drihten to Moyse: Clypa to ðe þa yldestan
on Israhela folce, &amp; nim ða gyrde on ðine hand, þe ðu ðæt
wæter mid sloge.
 17.6. &amp; ic stande beforan ðe uppon Oreb stane; &amp; sleah
ðone stan, &amp; ðæt wæter gæð ut of him, ðæt ðæt folc
hæfð genoh to drincenne; ða dide Moyses swa.
 17.7. &amp; genemde ða stowe, Costnung, for Israhela bearna sace,
for ðan þe hi cwædon: Is Drihten mid us ðe nis?
 17.8. Wytodlice Amaleh com &amp; feaht ongean Israhela folc on
Raphidim.
 17.9. Ða cwæð Moyses to Iosue: Ceos ðe geferan, &amp;
feoht ongean Amalech: ic stande to morgen uppon ðis beorge &amp; hæbbe
Drihtnes gyrde on handa.
 17.10. &amp; Iosue dyde eal swa Moyses him bebead, &amp; feaht
ongean Amalech; witodlice Moyses &amp; Aaron &amp; Vr stigon uppon ðone
beorh.
 17.11. Ðonne Moyses his handa up ahof, ðonne hæfde Israhela
folc sige; gyf he þonne lytwhon slacode, þonne hæfde Amalech sige.
 17.12. Ða Moyses handa wæron werige, ða namon hi ænne
stan &amp; ledon undor hine; &amp; he sæt uppon ðam stane; witodlice Aaron
&amp; Vr underwriðedon Moyses handa on ægðre healfe &amp; hi ne slacodon
nan ðing syððan, ær sunne to setle eode.
 17.13. &amp; Iosue aflymde Amalech &amp; his folc mid swurdes
ecge.
 17.14. Þa cwæð Drihten to Moyse: Writ ðys on bec to
gemynde &amp; sile Iosue: Witodlice ic adylgye Amaleches gemynd under heofone.
 17.15. Ða worhte Moyses an weofod, &amp; genemde his naman,
Drihten is min upahafennys.
 17.16. For ðam ðe Drihtnes cynesetles mægen &amp; Godes
gefeoht byð ongean Amaleh of cneorysse.
 18.1. IETHRO, se sacerd on Madian, gehyrde hu Drihten alædde
Israhela folc of Egypta lande.
 18.2. Ða lædde he mid him Sefforam, Moyses wif, ongean hine,
&amp; his twegen suna; oðer hatte Gerson, Oðer Eliezer.
 18.7. He eode ut ongean Iethro &amp; cyste hine, &amp; hi gegretton
hi gesibsumum wordum: ða Moyses in eode to his getelde, þa rehte he Iehtro,
his mæge, ealle ða ðingc ðe God dyde Faraone &amp; Egypta folce &amp;
hu he alysde Israhela folc of Egypta lande.
 18.9. Ða wæs Gethro bliðe for eallum ðam godum ðe
Drihten dyde Israhela folce, for ði ðe he hi generode on Egypta lande.
 18.10. &amp; cwæð: Sy Drihten gebletsod, ðe eow alysde of
Egypta lande &amp; of Pharaones handa.
 18.11. Nu ic wat ðæt Drihten is mære ofer ealle godas, for
ðam ðe hi wæron ofermede ongean hi.
 18.12. Iethro brohte gode offrunga, &amp; Aaron &amp; ealle ða
yldestan comon &amp; æton mid him beforan Drihtne.
 18.13. Ða on oðrum dæge sæt Moyses, &amp; he wolde deman
ðam folce þe him beforan stod.
 18.14. Ða Iethro ðæt geseah, ða cwæð he: Hwæt dest
ðu on ðis folce; Hwi swincst ðu ana &amp; eal folc anbidað fram
merigene oð æfen?
 18.15. Ða Moyses him andwyrde &amp; cwæð: ðæt folc
cymð to me, &amp; bit me ðæt ic him deme &amp; cyðe him Godes beboda
&amp; his æ.
 18.17. &amp; he cwæð: Ne dest ðu na wel.
 18.18. Ðu eart mid dysegum geswince geswenced, ægðer ge ðu
ge þin folc ðe mid ðe is; ne miht ðu hit ana acuman.
 18.19. Ac gehyr min word &amp; minne ræd, &amp; Drihten byð
mid ðe; beo ðis folc on ðam ðingon ðe to Gode belimpað, þæt
ðu recce him ða ðing ðe God bebytt.
 18.20. &amp; ætywe him his æ, &amp; hu hine man wurðian
sceole, &amp; ðone weg þe hi on faran sceolon, &amp; ðæt weorc þe hi
weorcan sceolan.
 18.21. Geceos of eallum ðysum folce wise men &amp; soðfæste,
&amp; ða ðe him God ondrædan &amp; gytsunge hation, &amp; gesete of him
ðusendmen &amp; hundredmen &amp; fiftigesmen &amp; teoðingmen, ðe deman
ðam folce on eallum tidum: ðæt ðær mæst sy, reccon hi hit ðe,
&amp; demon hi ða læsse ðyng; &amp; hyt bið ðe þe leohtre, gyf
ðu ða byrðene todælst.
 18.23. Gyf ðu ðæt dest, ðu gefylst Godes hæse &amp; his
bebodu; &amp; cyrre eall ðis folc ham on sibbe.
 18.24. Moyses dyde ealle ða ðingc ðe he lærde, ða he
þis gehyrde.
 18.25. &amp; geceas arode weras of eallum Israhela folce, &amp;
gesette hi ðam folc to ealdron, þusendmen, &amp; hundredmen &amp;
fiftigesmen &amp; teoðingcmen, ðe demdon ðam folce on eallum tidum;
ðæt ðær hefegost wæs, hi rehton him, &amp; demdon þa leohtran
ðingc.
 18.27. &amp; ða forlet he Iethro; &amp; for ham to his lande.
 19.1. ON ðam ðriddan monðe þe Israhela folc ferde of Egypta
lande, hi ferdon to Sinai westene.
 19.2. Þa hi foron of Raphidim, hi wicodon on ðære sylfan
stowe, &amp; Israhela folc slogon heora geteld feor fram ðam munte.
 19.3. Moyses astah to Gode, &amp; Drihten hine clypode of ðam
munte, &amp; cwæð: Sege ðas ðing Iacobes cynne, &amp; cyð Israhela
folce, &amp; ðus cweð: Ge sylfe gesawon ða ðingc ðe ic dyde þam
Egyptyscum, &amp; hu ic gefyrðrode eow.
 19.5. Gyf ge min word gehyrað &amp; mine treowða gehealdað,
ge beoð me gecorene of eallum folcum; eal eorðe is min.
 19.6. &amp; ge beoð mine sacerdas &amp; halig ðeod; ðis synd
ða word ðe ðu scealt specan to Israhela folce.
 19.7. Ða com Moyses, &amp; rehte ðæs folces ealdrum ealle
ða spæca ðe Drihten bebead.
 19.8. &amp; ðæt folc cwæð ðæt hi woldon ðæt
don; ða brohte Moyses ðæs folces word to Drihtne.
 19.9. &amp; Drihten cwæð to him: Nu ic cume to ðe on
sweartum wolcne, ðæt ðis folc gehyre ðæt ic sprece to ðe, &amp;
gelife þe on ecnysse; Witodlice Moyses cydde Drihtne þæs folces word.
 19.10. &amp; he cwæð to him: Gehalga hi to dæg, &amp; waxan
hi to merigen heora hreaf, &amp; beon gearuwe to ðam ðriddan dæge: on
ðam dæge Drihten cymð beforan eallum folce uppan Sinai munte.
 19.12. &amp; ðu tæcst Israhela folce gemæro abutan ðone
munt &amp; cwyst: Warniað þæt ge ne cumon to neah ðisum munte; ælc
ðara þe his æthrinð swelte se deaðe.
 19.13. &amp; ne ofslea hine nan man mid his handa, ac si he mid
stanum oftorfod oððe mid flanum ofscotod, sy hit man sy hit niten, ne mot
hit libban; þonne ge gehyran mid þam byman blawan þonne fare ge on ðone
munt.
 19.14. &amp; Moyses eode nyðer of ðam munte to ðam folce,
&amp; gehalgode hit; &amp; ða hi heora reaf woxon, ða cwæð he to him:
Beoð gearuwe to ðam ðriddan dæge, &amp; ne cume eowwer nan neah his
wife.
 19.16. Ða com se ðridda dæg, &amp; ligeta &amp; ðunor
&amp; ðicce genip oferwreah ðone munut, &amp; byman sweg wæs gehyred,
&amp; eal ðæt folc him ondred, ðe wæs on ðam fyrdwicon.
 19.17. Ða Moyses hi ut lædde ongean Drihten, hi stodon on
nyðeweardon ðam munte.
 19.18. &amp; eal Sinai munt smeac, for ðam ðe Drihten wæs
uppan him on fyre, &amp; se smic aras of him &amp; eal se munt wæs egeslic.
 19.19. &amp; ðære byman sweg weox, swa leng swa swyðor;
Moyses spræc &amp; Drihten him andwyrde.
 19.20. &amp; Drihten eode uppon ðæs muntes cnæp, &amp;
clypode Moyses to him, &amp; cwæð to him: Ga nyðer &amp; cyð ðis
folce, ðæt hi ne gan ofer ða gemæro, ðe læs hi swylton.
 19.22. Syn ða sæcerdas gehalgode, þe beforan Drihtne gað,
ðæt ic hi ne slea.
 19.23. &amp; Moyses cwæð to Drihtne: Ne mæg þis folc
astigan on Sinai munt; ðu hete settan gemæro abutan &amp; hine gehalgian.
 19.24. Drihten cwæð to him: Ga nyðer to ðis folce &amp;
Aaron mid ðe; ne cumon ða sacerdas neah Drihtne, ðe læs hi swelton.
 19.25. Moyses eode nyðer to ðam folce, &amp; rehte hit eall
him.
 20.1. &amp; GOD spræc ðus: Ic eom Drihten ðin God.
 20.4. Ne wyrc ðu ðe agrafene godas, Ne ne wurða: ic wrece
fædera unrihtwisnesse on bearnum.
 20.6. &amp; ic do mildheortnesse ðam ðe me lufiað &amp; mine
bebodu healdað.
 20.7. Ne nemne ðu Drihtnes naman on idel; ne bið he unscyldig,
se ðe his naman on idel nemð.
 20.8. Gehalga þone restedæg.
 20.9. Wyrc six dagas ealle ðine weorc.
 20.10. Se seofoða is Drihtnes restedæg, ðines Godes; ne wyrc
ðu nan weorc on ðam dæge, ne nan ðæra ðe mid ðe beo.
 20.11. On six dagon God geworhte heofonan &amp; eorðan &amp;
sæ &amp; ealle ða ðinc þe on him synd, &amp; reste ði seofoðan
dæge &amp; he halgode hine.
 20.12. Arwurða fæder &amp; modor.
 20.13. Ne sleh ðu.
 20.14. Ne synga ðu.
 20.15. Ne stel ðu.
 20.16. Ne beo ðu on leasre gewitnesse ne ongean ðinne nextan.
 20.17. Ne wilna ðu ðines nextan huses, ne ðu his wifes, ne
his weales, ne his wylne, ne his oxan, ne his assan, ne nan ðæra ðinga
þe his synd.
 20.18. Witodlice eal folc gehyrdon stefna &amp; byman sweg, &amp;
gesawon leohtfatu &amp; þone munt smeocan; þa wæron hig afærede,
&amp; cwædon to Moyse: Sprec to us &amp; we hlystað; ne spece Drihten to
us, ðe læs ðe we swelton.
 20.20. Moyses cwæð to him: Ne ondrædað eow; God com
þæt he wolde fandian eowwer.
 20.21. Ðæt folc wæs afæred, &amp; Moyses eode to ðam
genipe ðe God on wæs.
 20.22. Gemang ðam Drihten spræc to Moyse, &amp; cwæð: Ge
gesawon ðæt ic spræc of heofone: Ne wyrce ge sylfrene godas ne
gyldene.
 20.24. Ac weorcað weofod of eorðan, &amp; offriað uppan ðam
onsægednyssa, scep &amp; oxan, on ælcere stowe ðe mines naman gemynd on
sy: ic cume to ðe &amp; gebletsige ðe.
 20.25. Gyf ðu stænen weofod me wyrce, ne getimbra ðu
ðæt of gesnidenum stanum; gyf ðu ðin tol ahefst ofer hit, hit byð
besmiten.
 20.26. Ne ga ðu on stapum to minum weofode, þe læs man geseo
ðine sceama.
 21.1. ÐIS synd ða domas ðe ðu him tæcan scealt.
 21.2. Gyf ðu Ebreiscne ðeow bigst, þeowige ðe syx gear,
&amp; beo him freoh on ðam seofoðan.
 21.3. Ga he ut mid swylcum reafe swylce he in com; gyf he wif
hæbbe, ga heo ut mid him.
 21.4. Gif he næbbe, his hlaford him wif sylle, &amp; hi suna
habbon &amp; dohtra, þæt wif &amp; hyre wenclo beo ðæs hlafordes: ga
he ut mid his hæteron swilcon he in com.
 21.5. Gyf se weal cwyð: Me is min hlaford leof &amp; min wif
&amp; mine wenclo; nelle ic gan ut ne beon frig.
 21.6. Bringe his hlaford hine to ðæs halidomes dura &amp;
ðyrlige his eare mid anum æle, &amp; beo his ðeow a woruld.
 21.7. Gyf hwa becypð his dohtor on ðeowene, ne gæð heo ut
swa ðeowyna gewuna is.
 21.8. Gyf heo mislicað þam hlaforde, &amp; forlæte hi: ne
mot he hi fremdum folce syllan, þeah he hi forhogie.
 21.9. Gyf heo is beweddað, do hire æfter dohtra gewunan.
 21.10. Gyf he oðre him nimð, forgyfe he ðæt mæden &amp;
sylle hyre reaf &amp; hyre mægþhades wurð, ðæt synd twelf
scyllingas be twelf pænegon.
 21.11. Gyf he ðas þreo þingc ne deð, ga hyre ut to gyfe
butan feo.
 21.12. Se ðe man wundað &amp; wile hine ofslean, swelte he
deaðe.
 21.13. Se ðe nan ðyng ne syrwde ac hine God sealde on his hand,
ic gesette him hwider he bugan sceall.
 21.14. Gyf hwa ofslyhð his nextan, do hine fram minum weofode,
þæt he swelte.
 21.15. Se ðe slea his fæder oððe his modor, swelte he
deaðe.
 21.16. Se ðe man forstele &amp; hine gesylle, swylte he deaðe.
 21.17. Se ðe his fæder wyrige oððe his modor, swelte he
deaðe.
 21.18. Gyf men cydaþ, &amp; heora oðer oþerne mid stane
wyrpð oððe mid fyste slyhð, &amp; he dead ne byð ac lið on bedde
seoc; Gyf he arist &amp; ut gæð mid his stafe, he bið unscyldig þe
hine sloh; gylde swa þeah his weorc &amp; þæt hine man hæle.
 21.20. Se ðe his wealh slicð mid gyrde, oððe his wylne,
&amp; hi deade beoð þurh his handa.
 21.21. Gyf he ænne dæg oþþe twegen leofað ofer
ðæt, he bið unscyldig, for ðam hit is his feoh.
 21.22. Gyf men sacað, &amp; hwylc slyhð eacniende wif &amp; hi
bearnlease gedeð &amp; heo aleofað, bete swa micel swa ðæs wifes wer
gyrnð &amp; deman tæcon.
 21.23. Gyf hit swa ne bið, &amp; heo æfter ðam dead byð,
sylle lyf wið life: Eage wið eagan, toþ wiþ teð, hand wiþ handa,
fot wiþ fet: Bærninge wið bærninge, wunde wið wunde, læll wið
lælle.
 21.26. Gyf hwa slea his weales eage ut, oððe his wylne, &amp;
hi anege gedo, læte hi frige for ðam eagan þe he ut adyde.
 21.27. Gyf he toð of aslea, læte hig frige.
 21.28. Gyf oxa hnite wer oððe wif ðæt hi deade beoð, sy
he mid stanum oftorforod; ne ete man his flæsc; his hlaford bið
unscyldig.
 21.29. Gyf se oxa hnitol wære for dæge oððe for twam,
&amp; hi hit his hlaforde cyddon &amp; he hine belucan nolde, &amp; he wer
oððe wif ofhnit, oftorfie man ðone oxan mid stanum &amp; ofslea ðone
hlaford.
 21.30. Gif he betan mote, sylle wið his life swa hwæt swa man
him scrife.
 21.31. Be gelican dome, gyf he ofhnit sunu oððe dohtor.
 21.32. Gyf he weal oððe wylnan amyrð, sylle ðam hlaforde
þritig scillinga seolfres, &amp; si se oxa mid stanum oftorfod.
 21.33. Gyf hwa pyt adelfe &amp; hine ne oferhelie, &amp; þær
afealle on oxa oððe assa, Gilde þæs pyttes hlaford þara nytena
wurð, &amp; ðæt þær dead bið biþ his.
 21.35. Gyf utacymene oxa oðres oxsan gewundaþ, gesyllon þone
oxan, &amp; todælon þæt wurð &amp; þæs deadan hold him
betweonan.
 21.36. Gyf se oxa hnitol wæs &amp; se hlaford hine ne heold,
gilde oxan mid oxan &amp; hæbbe him ðone deadan.
 22.1. GYF hwa stylð oxan oþþe sceap &amp; ofslihð, sylle
fif oxan for ænne &amp; feower sceap for anum.
 22.2. Gyf man ðeof gemete &amp; he hus brece &amp; hine man
þær gewundie, se slaga bið unscyldig.
 22.3. Gyf he sunnan scinendre ðæt deð, he bið scyldig
&amp; swelte he: gyf he næbbe hwæt he wið þære stale sylle, sylle
man hine wið feo.
 22.4. Gyf man cucu finde þæt he stæl, oxan oþþe assan
oþþe scep, gylde be twifealdon.
 22.5. Gyf hwa ett æceras oððe wingeard, gylde of his agenum
be ðæs demmes ehte.
 22.6. Gyf fyr bærne mugan oððe standende æceras, gylde
þone byrst þe ðæt fyr ontende.
 22.7. Gyf hwa befæste his feoh to hyrdnesse &amp; hit man
forstylð þam þe hit underfehð, gyf man þone þeof finde, gylde be
twifealdon.
 22.8. Gyf se hushlaford hit nat, ladie hine.
 22.9. &amp; gyf him man gedeme, gilde be twyfealdan.
 22.10. Gyf hwa befæste his nyxtan ænig nyten &amp; hit bið
dead oþþe gelewed oþþe ætbroden, &amp; hit nan man ne gesyhð,
Sylle him aþ &amp; ne nyde hine to gylde.
 22.12. Gyf hit forstolen beo, gylde þam hlaforde þone byrst.
 22.13. Gif hit wildeor abitað, bere forð þæt abitene &amp;
ne agyfe.
 22.14. Se þe æt his nextan hwæt to læne abit, gif hit
gelewed bið oððe dead bæftan þam hlaforde, nyde man hine þæt he
hit gylde.
 22.15. Swiðost gif hit beforan þam hlaforde wæs for his
weorces hyre.
 22.16. Gyf hwa lið mid unbeweddodre fæmnan, nime hi to
rihtwife.
 22.17. Gyf se fæder hi him syllan nelle, gylde be ðære
gyftan mæðe.
 22.18. Ne læt þu libban þa þe unlibban wyrcon.
 22.19. Þone þe hæme wið nyten, ne læt ðu hine
libban.
 22.20. Se þe godum offrie buton Gode anum, slea man hine.
 22.21. Ne geunret ðu elðeodigne; ge wæron elþeodige on
Egypta lande.
 22.22. Ne deriaþ wudewum ne steopcildum.
 22.23. Gyf ge him deriað, hi hrymaþ to me &amp; ic gehyre
heora hream.
 22.24. &amp; ic eow ofslea mid swurde, &amp; eowwer wif beoð
wudewan, &amp; eowre bearn steopcild.
 22.26. Gyf ðu wed nime æt ðinum nextan, agyf him his reaf
ær sunnan setlunge.
 22.28. Ne tæl ðu, ne wirig ðu þines folces ealdor.
 22.29. Ne yld þu mid teoþungum, ne mid frumsceattum: syle me
þin forme bearn.
 22.30. Do eal swa of hryðerum &amp; of sceapum: seofon dagas hit
bið mid his meder; syle hit me on ðam eahtoþan.
 22.31. Þæt flæsc þæt wildeor abiton, ne ete ge, ac
wurpaþ hit hundum.
 23.1. NE underfo ge lease gewitnesse.
 23.2. Ne filig ðu þam folce þe yfel wille don: ne beforan
manegon soþes ne wanda.
 23.3. Ne miltsa ðu þearfan on gemange.
 23.4. Gyf ðu gemete þines feondes oxan oþþe assan, læd
hine to him.
 23.5. Gyf ðu geseo his assan licgan under byrðene, ne ga ðu
þanon, ac hefe hine up mid him.
 23.6. Ne þu ne wanda on þerfan dome.
 23.7. Fleoh leasunga: unscyldigne &amp; rihtwisne ne ofsleah ðu.
 23.8. Ne nim þu lac, þa ablendaþ gleawne &amp; awendaþ
rihtwisra word.
 23.9. Ne beo þu elðeodigum gram, for þam þe ge wæron
elþeodige on Egypta lande.
 23.10. Saw six gear þin land &amp; gadera his wæstmas.
 23.11. &amp; læt hit restan on þam seofoþan, þæt
þearfan eton þærof, &amp; wildeor; do þu on þinum wingearde &amp; on
þinum elebeamon.
 23.12. Wyrc six dagas &amp; geswic on þam seofoþan, &amp; þin
oxa &amp; þin assa hi gerestan, &amp; þæt þinre wylnan sunu si gehyrt,
&amp; se utacymena.
 23.13. Healdaþ ealle þa þing þe ic eow sæde, &amp; ne
swerie ge þurh utancymena goda naman.
 23.14. Ðriwa on geare gewurþiaþ minne freols: þu ytst
þeorfsymbel.
 23.15. Seofon dagas ge etaþ ðeorf, swa ic þe bebead, on
þæs monþes tid niwra wæstma, þa þu ut fore of Egypta lande; Ne
cymstu butan ælmessan on mine gesyhðe.
 23.16. Heald þa symbeltide þæs monþes frumsceatta þines
weorces, þe ðu on lande sæwst, &amp; on geres utgange, þonne þu
gegaderast þine wæstmas togædere.
 23.17. Þriwa on geare ælc wæpnedman ætywð beforan
Drihtne.
 23.18. Ne ofra þu þinre onsægdnyssae blod uppan beorman: ne
rysle ne belifð oð merigen.
 23.19. Bring þine frumsceattas to Godes huse.
 23.20. Nu ic sende minne engel, þæt þe læde in to
þære stowe þe ic gegearwode.
 23.21. Gym his &amp; gehyr his stemne, for þam þe he forgyfð
þone ge syngiað, &amp; min nama is on him.
 23.22. Ic beo þinra feonda feond.
 23.23. &amp; þe in gelæde to Amareus lande.
 23.24. Ne geeaðmed þu heora godas, ac tobrec hyra anlicnyssa.
 23.25. Þeowiaþ Drihtne; ic bletsige eow &amp; do ælce
untrumnyssae eow fram, &amp; geice eower dagas, &amp; aflyme þine fynd
beforan þe.
 23.28. &amp; ic asende hyrnetta, þe aflymeþ Efeum &amp;
Chananeum twelf monðum, ær ðu in fare.
 23.31. Ic sette þine gemæro fram þare Readan Sæ, &amp;
fram þam westene oþ flod.
 23.32. Nafa þu nane sibbe wið heora godas, ði læs ðe hi
þe beswicon.
 24.1. HE cwæþ to Moyse: Astih to Drihtne, þu &amp; Aaron,
Nadab &amp; Abiu &amp; hundseofontig ealde of Israhela folce, &amp;
geeadmedaþ feor.
 24.2. Moyses ana astihð to Drihtne.
 24.3. Moyses com eft, &amp; rehte þam folce ealle Drihtnes word,
&amp; hi cwædon anre stemne: We doþ ealle Drihtnes word, þe he
spræc.
 24.4. Moyses wrat ealle Drihtnes spæca, &amp; aras on morgen
&amp; getimbrode an weofod æt þam munte nyðeweardon &amp; twelf mearca
on twelf Israhela mægðum.
 24.5. Moyses sende cnihtas, ðæt offrodan twelf cealfas.
 24.6. &amp; Moyses nam healf ðæt blod &amp; dyde on geryde
orcas &amp; geat þæt oþer uppan þæt weofod; &amp; rædde his boc
þam folce, &amp; hi cwædon: We doð ealle þa ðingc þe Drihten
bebead, &amp; beoð gehyrsume.
 24.8. &amp; he nam þæt blod &amp; sprengde þæt folc,
&amp; cwæð: þis is ðære treowðe blod, þe Drihten eow behet be
eallum/ þison spræcon.
 24.9. Moyses &amp; Aaron, Nadab &amp; Abiu &amp; hundseofontig
Israhela folces ealdro astygon.
 24.10. &amp; hi gesawon Israhela God, &amp; under his foton wæs
swylce þæs stanes ðe man saphiros on Leden nemð, &amp; swylce seo
heofone þonne heo smylte bið.
 24.11. Israhela bearn gesawon Drihten, &amp; æton &amp;
druncon.
 29.9. SYÐÐAN þu gehalgast heora handa, þu offrast an cealf;
Aaron &amp; his suna settaþ heora handa uppan his heafod.
 29.11. &amp; þu cwelst hit on Drihtnes gesihðe wið þære
cyðnysse geteldes dura.
 29.12. &amp; þu smitst þæs cealfes blod mid ðinum fingre
on þæs weofodes hyrnan &amp; gytst þæt oþer undernyþan.
 29.13. &amp; þone rysle &amp; þære lifre net &amp; twegen
lundlagan mid gelynde, þu bærnst þar uppan.
 29.14. Þæs cealfes flæsc &amp; fell &amp; gor, þu
bærnst ute butan þam fyrdwicon, for ðam hit is for synne.
 29.15. Nim ænne ram; Aaron &amp; his suna settaþ heora handa
uppan his heafod.
 29.16. Þonne ðu hine cwelst, þu nymst his blod &amp; gytst
abutan þæt weofod.
 29.17. Þone ram þu sniþst to sticcon; his innewearde &amp;
his fet þu legst uppan his heafod.
 29.18. &amp; þu offrast ealne þone ram on fyres bryne uppan
þam weofode; he is Drihtne wynsum onsægdnys.
 29.19. Þu nimst oþerne ram: &amp; Aaron &amp; his suna settaþ
heora handa ofer his heafod.
 29.20. &amp; þonne ðu hine offrast, þu nimst his blod &amp;
smitst ofer uteweard Aarones swyðre eare &amp; his suna &amp; ofer hyra handa
þuman &amp; þæs swyðran fotes miclan tan, &amp; þu gytst þæt
blod uppan ðæt weofod &amp; ymbe utan.
 29.21. &amp; þonne ðu nimst of ðam blode þe is uppan þam
weofode, &amp; of ðam smyringcele, þu sprængst Aaron &amp; his reaf
&amp; his suna &amp; heora reaf.
 29.22. Þu nimst þone rysle of ðam ramme &amp; þone tægl
&amp; þone heorthaman &amp; þære lifre net &amp; twegen lundlagan mid
gelynde &amp; þone swyþran boh, for þam hit is halgungram, &amp; anne
holne hlaf mid ele gesprengedne &amp; ænne gebigedne hlaf of ðæra
þeorfa windle beforan Drihtne.
 29.24. &amp; þu setst ealle þa uppan Aarones handa &amp; his
suna, &amp; gehalgast hi &amp; up ahefst beforan Drihtne.
 29.25. &amp; þu nimst eall of heora handum &amp; onælst
beforan Drihtne, for ðam hit is his offrung.
 29.26. Ðu nimst ðæt andrib of ðam ramme, þe Aaron
gehalgod wæs, &amp; gehalgast hit &amp; up ahefst beforan Drihtne, &amp; hit
gescyt to his dæle.
 29.27. &amp; eac þu gehalgost þæt gehalgode andrib &amp;
ðone boh þe ðu of ðam ramme asyndrodest, þe Aaron of gehalgod wæs
&amp; his suna, &amp; hig gesceotað to Aarones dæle &amp; his suna ecre
lage fram Israhela bearnum.
 29.29. Ðæt halige reaf þæt Aaron werað, his suna
habbað æfter him, þæt hig syn gesmyrede on þam &amp; heora handa
gehalgode.
 29.30. Seofon dagas he weraþ ðæt, se þe to bisceope bið
geset for hine, þæt he þenie on ðam halierne.
 29.31. Þu nimst þære halgunge ram &amp; syþst his flæsc
on haligre stowe.
 29.32. &amp; Aaron &amp; his suna etaþ of ðam; hig etaþ ða
hlafas on þam windle on þæs geteldes forebyrig.
 29.33. Ne ete nan utancymen of þam.
 29.34. Gif þær hwæt to lafe beo, bærn þæt on
morgen.
 29.35. Do ealle þa þingc þe ic þe bebead ofer Aaron &amp;
ofer his suna: seofon dagas þu gehalgast hyra handa.
 29.36. &amp; ðu offrast ælce dæg an cealf for synne, &amp;
þu aclænsast þæt weofod &amp; smyrest &amp; gehalgast.
 29.37. Seofon dagas þu feormast þæt weofod &amp; halgast,
&amp; hit bið haligre halig, &amp; ælc þæra þe his onrinð bið
gehalgod.
 29.38. Þu dest ælce dæg on þæt weofod twa enetre lamb,
An lamb on morgen, oþer on æfen, Teoðan dæl smedman mid gecnucedum
ele gesprengcgende &amp; win to offrungae.
 29.41. Oþer lamb þu offrast on æfen æfter þære
dægredoffrunge gewunan æt þæs geteldes dura beforan Drihtne,
þær ic gesette þæt ic spræce to ðe.
 29.44. &amp; þær ic halgie þæt geteld &amp; þæt
weofod &amp; Aaron &amp; his suna.
 29.45. &amp; ic eardige on middan Israhela bearnum Ic Drihten, þe
eow ut alædde of Egypta lande.
 31.12. DRIHTEN spræc to Moyse, &amp; cwæþ: Healdað minne
restedæg; he is tacn betwux me &amp; eow.
 31.14. Se þe hine besmit, swelte he deaðe; se ðe weorc weorce
forweorðe he.
 31.15. Syx dagas ðu wyrcst; on þam seofoðan þu rest.
 31.17. On six dagon God geworhte heofonan &amp; eorðan &amp; on
þam seofoþan he hine reste.
 31.18. He sealde Moyse twa stænene wexbreda mid Godes handa
agrafene on Sinai dune.
 32.1. ÞA ðæt folc geseah, þæt Moyses wæs to lange
uppan þam munte, &amp; nyðer ne eode, hi gegaderodon hi ealle togædere
ongean Aaron, &amp; cwædon: Aris &amp; wyrce us godas þæt faran beforan
us: we nyton hwæt Moyses gefaren hæfð, ðe us ut alædde of Egipta
lande.
 32.2. Þa cwæð Aaron to heom: Nimaþ gildene earhringas of
eower wifa earon &amp; of eowwer dohtra &amp; bringað to me.
 32.4. Þa nam he þæt gold, &amp; geat þæroff an cealf,
&amp; hi cwædon: Israhel, þis is ðin god, þe ðe ut alædde of
Egipta lande.
 32.5. Ða Aaron þæt geseah, þa timbrode he weofod beforan
him &amp; het bydelas beodan &amp; ðus cweðan: To morgen bið Drihtnes
symbeltid.
 32.6. &amp; he aras on morgen, &amp; hi brohton offrunga &amp;
gesibsume onsægednyssa, &amp; þæt folc sæt &amp; æt &amp; dranc
&amp; arison &amp; plegodon.
 32.7. Drihten spræc to Moyse: Ga nyðer; þin folc hæfð
gesyngod, þe ðu ut alæddest of Egypta lande.
 32.8. Hi bugon raðe of þam wege þe þu him tæhtest; hi
habbaþ him gegoten an gilden cealf, &amp; habbað him for god &amp;
gebiddaþ hi ðærto &amp; ofriað him; &amp; þæt Israhela folc
cweð: þis is ure god þe us ut alædde of Egypta lande.
 32.9. &amp; eft Drihten cwæð to Moyse: Ic geseo ðæt þis
folc is heardes modes.
 32.10. Læt me þæt ic hi fordo, nu hi me abolgen habbað,
&amp; ic sette þe to ealdre ofer micele ðeode &amp; mære.
 32.11. Moyses gebæd hine to Drihtne, &amp; cwæð: Drihten,
ne beo ðu yrre ongean þin folc, þeah hi agilt habban, þæt þa
Egiptiscean ne cweðon þæt ðu hi litelice ut alæddest &amp;
syððan acwealdest; Miltsa þinum folce, þeah hit gesyngod hæbbe, For
þam getreowðum þe þu Abrahame behete, þæt þu woldest his cynn
gemænifyldan swa steorran beoþ on heofonum.
 32.14. &amp; Drihtnes yrre wearð geliþegod ongean þæt
folc.
 32.15. Moyses eode þa adun of ðam munte, &amp; hæfde him on
handa twa stænene tabulan.
 32.16. Þa wæron mid Godes agenum fingre awritene.
 32.17. Ða cwæð Iosue to Moyse: Hwæt is þes hream þe
ic gehyre on þis folce swilce hit gefeoht sy?
 32.18. Ða cwæð Moyses to him: Nis se hream to gefeohte, ac
singende stefne ic gehire.
 32.19. Ða Moyses to þam fyrdwicon com, þa geseah he þæt
gyldene cealf, þe hi geworht hæfdon him to gode, &amp; þæt folc eal
singende abutan þæt cealf; þa wearp he ða tabulan of his handa,
þæt hi eal toburston.
 32.20. &amp; nam þæt gildene cealf þe hi geworht hæfdon,
&amp; forbærnde &amp; forbrytte eall to duste.
 32.21. Ða cwæð Moyses to Aarone: Hwæt hæfð þis
folc gedon?
 32.21. Hit hæfð geworht þa mæstan synne &amp; Gode þa
laþustan.
 32.22. Ða andswarode Aaron Moyse, &amp; cwæð: Hlaford, ne
belh ðu ongean me; þu canst þis folc, þæt hit eall to yfele gewend
is.
 32.23. Hi cwædon to me, þa ðu him fram wære &amp; wiþ
God spæce: Nyton we hwæt Moyses gefaren hæfð, ðe us ut alædde
of Egipta lande; And þæt folc bæd me þæt hi moston him wyrcean
godas, swa þa Egyptiscean dydon.
 32.24. Ða cwæð ic to him: Nimað eall eowwer gold &amp;
bringað to me &amp; eower wifa earhringas &amp; eowwer dohtra, &amp; hi
brohton ða heora gold to me, &amp; ic hit het wurpan on fyr &amp; wyrcean
þæroff anes cealfes gelicnysse.
 32.25. Ða geseah Moyses þæt Aaron hæfde bereafod þæt
folc æt heora golde for þam unrihte þe hi gedon hæfdon, &amp;
þæt Moyse wellicode, þæt hi æt heora golde bereafode wæron.
 32.26. Ða cwæþ Moyses to þam folce: ælc þæra þe
Godes freond sy, fylie me to dæg, þæt we magon wrecan Godes yrre on
þam mannum þe God forlæten habbaþ; ða beah eal Leuies mægð to
Moyse.
 32.27. Ða cwæþ Moyses to Leuies mægðe: Nimaþ eowre
wæpn &amp; gað forð mid me &amp; wrecað Godes yrre on þam mannum
þe hine forlæten habbað, &amp; ne sparige eowwer nan ne broþor ne suna
ne mæg, þe þæt unriht ongean God worhton.
 32.28. &amp; Leuies mægð dyde eal swa Moyses him bebead, &amp;
ofslogon on heora agenum cynne þreo &amp; twentig þusenda manna.
 32.29. Þa cwæþ Moyses to him: To dæg ge habbað Gode
gecwemed, &amp; eowre handa gehalgode, for þam þe ge eowre agene nextan
ofslogon, þe Gode abulgon.
 32.30. Æfter oþrum dæge Moyses spræc to Israhela folce,
&amp; cwæð to him: Ge syngodon þa mæstan synne ongean God, &amp; gyf
ic Drihten æniges ðinges biddan dear for eowre scylde, ic wille for eow
gebiddan.
 32.31. Þa gebæd Moyses to Drihtne, &amp; cwæð: Ic halsie
ðe, Drihten, milsa þisum folce, þeah hit gesyngod hæbbe; hi worhton
him gildene godas &amp; forletan ðe.
 32.32. Forgyf heom þa synne, &amp; gif ðu him gemiltsian nelt,
adylega me of þinre bec ðe ðu me on awrite.
 32.33. Drihten andswarode Moyse, &amp; cwæþ to him: Se þe on
me gesyngað, ic hine adylgie of minre bec.
 32.34. Ga ðu &amp; læd þis folc þider þe ic þe ær
sæde, &amp; min engel færð beforan þe, &amp; on þam ytemestan
dæge ic gewrece þa synne, þe þis folc wið me geworht hæfð.
 32.35. &amp; þis Israhelisce folc is ofslagen for ðam gylte,
þe hi worhton þæt gyldene cealf &amp; wurþodon hit for god &amp;
forleton me.
 33.1. DRIHTEN cwæþ to Moyse: Far of þisse stowe, &amp; þin
folc, to þam lande þe ic behet Abrahame &amp; Isaace &amp; Iacobe; &amp; ic
hit sylle þinum cynne.
 33.2. &amp; ic sende minne engel beforan þe &amp; adrife ut
Chananeum &amp; Amorreum &amp; Etheum &amp; Pherezeum &amp; Eueum &amp;
Iebuseum.
 33.3. &amp; þu færst on þæt land þe is wæstmbære
ægðer ge on hunige ge on meolce; ne fere ic sylf mid þe, for þan ðe
þis folc is heardheort, þe læs ic þe be wege fordo.
 33.4. Þæt folc weop ða hi þis gehyrdon, &amp; heora nan
hine ne scrydde swa heora gewuna wæs.
 33.5. Drihten cwæð to Moyse: Sege ðam folce þæt hig
synd heardheorte: æne ic fare to þe &amp; adylgie ðe: alege nu þine
glenga, þæt ic wite hu ic þe embe do.
 33.6. Þæt Israhelisce folc aledon heora glencga on Oreb dune.
 33.7. Ða het Moyses slean an geteld butan hyra wicstowe, &amp;
nemde hit Godes Geteld, &amp; þæt folc þe hæfde ænige spæce
eode ut to þam getelde.
 33.8. Ða Moyses ut eode to þam getelde, eall þæt folc aras
&amp; stodon on hyra getelda durum &amp; beheoldon Moyses oþ he inn eode to
þam getelde.
 33.9. Þonne he inn eode, þonne com genip &amp; stod æt
þære dura, &amp; God spræc wið Moyses.
 33.10. &amp; hi ealle gesawon þæt þæt genip stod æt
þæs geteldes dura, &amp; hi stodon &amp; gebædon hi æt heora getelda
durum.
 33.11. Drihten spræc wið Moyses swa mann sprycþ wið his
freond; &amp; þa he cyrde to þære wicstowe, þa gebad Iosue, Nunes
sunu, on þam getelde.
 33.12. Moyses cwæð to Drihtne: þu bytst me þæt ic
læde ut þis folc &amp; ne segst me hwæne þu mid me sendan wille,
&amp; cwyst: Ic can þe be naman &amp; þu hæfst gyfe beforan me: Gyf ic
ænige gyfe hæbbe beforan þe, ætyw me þinne ansyne, þæt ic
cunne þe &amp; hæbbe gyfe beforan þinum eagum; Sceawa þis folc.
 33.14. &amp; Drihten cwæð: Min ansyn færð beforan þe
&amp; ic sylle þe reste.
 33.15. Ða cwæð Moyses: Gif ðu sylf mid us ne færst, ne
læd ðu us of ðisse stowe.
 33.16. Be hwan magon we witan þæt we gyfe habbon beforan þe
buton þu fare mid us, þæt us ealle men wurðion þe ofer eorðan
eardiaþ?
 33.17. Drihten cwæð to Moyse: Ic do swa ðu cwæde; þu
hæfst gyfe beforan me &amp; ic can ðe be naman.
 33.18. &amp; Moyses cwæð: ætyw me þin wuldor.
 33.19. Ða andswarode he &amp; cwæð: Ic ætywe ðe ælc
god &amp; ic beo genemned, þin Drihten, &amp; ic gemiltsige þam þe ic
wille &amp; þam þe me licað.
 33.20. &amp; eft he cwæð: Ne miht ðu me geseon; ne syhð me
nan libbende man.
 33.22. Ic gescylde þe mid minre swyðran handa, þa hwile þe
ic forð ga.
 33.23. &amp; ic do mine hand aweg, &amp; þu gesixð me
æfterweardne; ne miht ðu mine ansyne geseon.
 34.1. &amp; he cwæð syððan: Wyrc þe twa stænene
tabulan þam oþrum gelice, &amp; ic write þæron ða word þe on þam
oþrum wæron þe ðu bræce.
 34.2. Beo to morgen gearu &amp; ga uppan Sinai dune &amp; stand mid
me uppon þære dune ufeweardre.
 34.3. Ne cume nan man uppan ðære dune, ne nan nyten.
 34.4. He worhte twa stænene tabulan swylce þa oþre wæron,
&amp; aras on niht &amp; eode uppan Sinai dune, swa Drihten him bebead, &amp;
bær þa tabulan mid him.
 34.5. &amp; þa Drihten eode nyðer þurh þæt genip, &amp;
Moyses stod mid him &amp; nemde Drihtnes naman.
 34.6. &amp; cwæð, þa he forþ eode: Drihten waldend,
mildheort God, arfæst &amp; geðyldig &amp; soþfæst, ðu þe
gehyltst mildheortnysse &amp; agyltst fædera unrihtwisnysse heora bearnum.
 34.8. &amp; Moyses cwæþ: Gif ic gyfe hæbbe on þinre
gesihðe, ic bidde þe, þæt þu fare mid us, for þam þis folc is
heardheort; forgyf us ure synna þæt we beon þine agene.
 34.10. Drihten him andwyrde &amp; cwæþ: Ic sylle mine tryfþe
eallum geleaffullum &amp; ic wyrce þa tacnu, þe næfre nan man ne geseah
ær on nanum lande, þæt þis folc geseo Drihtnes egeslice weorc, þe
ic wyrce betweox him.
 34.11. Heald ealle þa þincg þe ic ðe to dæg bead: ic
sylf adrife ut beforan þe Amorreum, &amp; Chananeum, &amp; Etheum, Ferezeum
&amp; Eueum &amp; Iebusseum.
 34.12. Warna þe þæt þu næfre freondrædene ne genime
wið þa landes men.
 34.13. Ac towurp heora weofodu &amp; tobrec heora anlicnyssa &amp;
forceorf heora wudas.
 34.14. Ne geeadmede þu þe to heora unrihtum godum.
 34.15. Ne nim þu nane sibbe wiþ ðæs landes menn, þe
læs þe hyra ænig þe swice; Ne et ðu of heora offrunga þe hi
offriaþ heora godum &amp; geeaðmedaþ heora hearga.
 34.16. Ne nim ðu wif of heora cynne þinum sunum, þe læs
þe hi gedon þæt þine bearn singian on heora godas, æfter þam þe
hi syngiað.
 34.17. Ne wyrc þu ðe gegotene godas.
 34.18. Ðeorfne hlaf þu scealt etan seofon dagas, swa ic þe
bebead, on niwra monþa tide; soðlice on lenctenmonþes tide ðu fore off
Egypta lande.
 34.19. Ælc frumcenned ðingc wæpnedcynnes bið min of
eallum nytenum ge of hryðerum ge of sceapum.
 34.20. Assan frumcennedne þu scealt alysan mid sceape; gyf þu
þonne wurþ for hit ne sylst, hit sceal sweltan; þinra bearna frumcenned
þu scealt alysan: ne cum ðu to minum huse idelhende.
 34.21. Wyrc six dagas &amp; freolsa þone seofoðan.
 34.23. Þriwa on geare ælc wæpnedmann sceall cuman to Godes
huse.
 34.24. &amp; ic adrife hæþene fram ðe &amp; gerime ðine
gemæro.
 34.27. Drihten cwæð to Moyse: þæt ic behet þe
freondscipe, &amp; Israhela folce.
 34.28. Moyses wæs ða mid Drihtne feowertig daga &amp;
feowertig nihta, swa he ne ætt ne ne dranc, &amp; wrat þa tyn word þe
Drihten him bebead.
 34.29. Ða Moyses nyðer eode of Sinai dune, he hæfde þa
tabulan on handa, &amp; nyste þæt he wæs gehyrned, for ðam þe he
wið God spræc.
 34.30. Aaron &amp; Israhela folc gesawon þæt Moyses wæs
gehyrned, &amp; ne dorston him neah cuman.
 34.31. Þa clypode he hi, ða cyrde Aaron &amp; þa yldestan men
to him, &amp; syþþan he wiþ hi spræc.
 34.32. Þa com eall Israhela folc to him, &amp; he bebead him
ealle þa þinc þe Drihten him bebead on Sinai dune.
 34.33. &amp; þonne he wið hig gesprecen hæfde, he heng
hrægl beforan his neb.
 35.1. MOYSES cwæþ to eallum Israhela folce: ðis synd þa
þinc þe Drihten bebead: Wyrceað six dagas &amp; freolsiaþ þone
seofoþan Gode to wurþminte; se þe wyrcþ on þam seofoþan dæge,
sy he ofslagen.
 35.3. Ne onæle ge nan fyr on þam dæge.

END_TEXT
START_TEXT

Lev
B8.1.4.3.
Leviticus (London, British Library, MS. Cotton Claudius B.IV): Crawford 1922, 286-303.



 1. Her ongynð seo ðridde boc, ðe is genemned on Ebreis
<foreign>Uaiccra</foreign>, &amp; <foreign>Leuiticus</foreign> on Grecisc, &amp; <foreign>Ministerialis</foreign> on Leden,
ðæt is ðenungboc on Englis, for ðan ðe ðæra sacerda ðenunga
synd ðæron awritene.
 1.1. Drihten clypode to Moyse on þære halgan wurþungstowe,
&amp; ðus cwæð: Sege Israhela bearnum: Gyf hwilc eower wille Gode
offrunga bringan of nytenum, þæt is of hryþerum &amp; of sceapum, &amp;
seo offrung be þam fullan beon sceole, þonne bringe he of hryþerum an
unwemne/ oxancealf to þære halgan stowe dura Drihten myd to gegladienne.
 1.4. &amp; sette his hand ofer þære offrunge heafod: þonne
biþ heo andfenge &amp; fremiende to his clænsunge.
 1.5. Ofrie þonne þæt cealf beforan Drihtne, &amp; Aarones
suna, þæs sacerdes, offrian þæs cealfes blod &amp; geoton embutan
þæt weofod þe is beforan þære halgan stowe dura.
 1.6. &amp; hyldon þa offrunga &amp; ceorfan to sticcon.
 1.7. &amp; don fyr innan þæt weofod uppan þam sticceom þe
ðær tosnidene beoþ, þæt heafod &amp; ealle ða þingc ðe to
þære lifre clyfiaþ.
 1.9. &amp; waxan þæt innewearde &amp; þa fet; &amp; se
sacerd forbærne ða Drihtne to leohte &amp; to wynsumum stence.
 1.10. Gyf seo offrung þonne beo of sceapon oððe of gaton,
bringe enytre offrunga &amp; unwemme.
 1.11. &amp; offrie ða beforan Drihtne æt þæs weofodes
sidan þe is on norþhealfe, &amp; geoton Aarones suna þæt blod uppan
þæt weofod ymbutan.
 1.12. &amp; todælon þa lima &amp; þæt heafod &amp; ealle
þa þingc þe on þære lifre clifiað, &amp; lecgon uppan þone wudu
þe man þæt fyr sceal under don.
 1.13. Waxan þonne þæt innewearde: &amp; se sacerd bærnþ
hit eall uppon ðam weofode to wynsumum swæcce.
 1.14. Gyf seo offrung þonne biþ of fugelum, þonne bringe he
turtlan &amp; culfran briddas, &amp; offrie se sacerd æt ðam weofode &amp;
bige þone swuran &amp; læte yrnan þæt blod nyðer andlang þæs
weofodes.
 1.16. &amp; wurpe þone cropp &amp; þa feþera wiðæftan
þæt weofod on easthealfe, on þære stowe þe man þa axan gyt.
 1.17. Ætbrede of þa feþeru, næs ne ceorfe, &amp; bærne
hi uppan þam weofode Drihtne to offrunge &amp; to wynsumum swæcce.
 2.1. Þonne man bringe offrunge Drihtne, nime smedman &amp; geote
ele on uppan &amp; stor, &amp; bringe to Aarones sunum, þæs sacerdes,
&amp; nime heora an ane handfulle smedeman &amp; eles &amp; stores, &amp; lecge
uppan þæt weofod Drihtne to wurþunga.
 2.3. &amp; þæt þær to lafe bið, þæt bið Aarones
&amp; his bearna.
 2.4. Bring clæne ofenbacene hlafas mid ele gesmyrede butan
beorman.
 2.6. Tobrec hi lytlum &amp; geote ele on uppan.
 2.11. Ne do man nanne beorman ne hunig to nanre offrunga.
 2.12. Bringað dæl þærof &amp; ne cume hit uppan þam
weofode.
 2.13. Þu scealt to ælcere offrunga.
 3.1. Gyf he hryðeru offrian wille, bringe unwemne fearr oþþe
heafare.
 3.2. &amp; setton Aarones suna heora handa uppan þære offrunga
heafod, &amp; geoton þæt blod ymbutan þæt weofod.
 3.3. &amp; bringon þone rysle, þe þa heortgesidu mid beoþ
oferwrogen, to þam weofode, &amp; eall þæt þærinne fættest sy
&amp; þa lundlagan mid hire rysle, &amp; bærnon uppan þam weofode
Drihtne to lace.
 3.6. Gif he sceap bringe, ramm oððe eowe, syn hi unwemme.
 3.7. Gyf he lamb bringe, Geoton Aarones suna his blod ymbutan
þæt weofod.
 3.9. &amp; bringon Drihtne þone rysel &amp; tægl &amp;
gelyndu.
 3.11. &amp; bærne se sacerd hit uppan þam weofode.
 3.12. &amp; gyf man gat offrige, do man on ða ylcan wisan.
 3.14. Ælc rysel sceal Drihtne to leohte.
 3.17. Ne ete ge naþer ne rysel ne blod.
 4.3. Gyf se gehalgode sacerd syngað &amp; deþ ðæt ðæt
folc syngie, offrie Drihtne unwemme cealf.
 4.4. &amp; læde hit to þæs temples dura.
 4.5. Nime þonne of þæs cealfes blode &amp; sprencge seofon
syþon on ðæs temples wahryft.
 4.13. Gyf eall Israhela folc singað þurh ungewiss, bringe an
cealf to þam temple, &amp; læde hit to ðære dura.
 4.15. &amp; setton þæs folces ealdoran hyra handa uppan his
heafod, &amp; þonne þæt cealf geoffrod sy, nime se sacerd his blod,
&amp; dyppe his finger þæron &amp; sprenge seofon syðon on þæt
wahrift.
 4.18. &amp; smite of ðam sylfan blode on þæs weofodes
hyrnan, &amp; geote þæt þær to lafe bið æt ðam weofode
nyðan.
 4.19. &amp; bærne þone rysel uppan þam weofode.
 4.20. &amp; gebidde se sacerd for hi.
 4.21. &amp; forbærne þæt cealf butan ðære wicstowe.
 4.22. Gyf se ealdor syngað, bringe anne buccan to bote.
 4.27. Gyf folces man syngað þurh nytennysse &amp; his gilt
undergyt, bringe ane gat to bote to ðam temole.
 5.1. Gyf man wat þæt oðer man sweraþ, he bið scyldig gyf
he hit forhylð.
 5.4. Se man þe swerað man &amp; eft his gilt ongyt bringe an
cylferlamb to bote, oþþe gat, for hine &amp; for his synne.
 5.7. &amp; gyf he nyten næbbe, bringe twa turtlan oððe
twegen culfran briddas, ænne for þære synne, oþerne to offrunga.
 5.11. Gyf he næbbe turtlan ne culfran, bringe melu.
 6.19. Drihten spræc to Moyse, &amp; þus cwæþ: Beod Aarone
&amp; his sunum þæt hi bringon Drihtne to offrunge, on ðam dæge þe
hi man smyrað &amp; halgað, melues ðone teoðan dæl þæs gemetes,
ðe man nemneð ephi, healf ær undern, healf efer undern; þa sceolon
beon elebacene &amp; wearme.
 6.23. Ne ete nan man of þæra sacerda offrunga, ac forbærne
hi man ealle.
 6.24. Drihten spræc to Moyse, &amp; þus cwæþ: Ne ete nan
man of ðære offrunga þe man Drihtne bringþ butan þa sacerdas &amp;
heora cynn.
 7.17. &amp; Gyf þær hwæt to lafe biþ ofer twegen dagas,
forbærne hit man þæs ðriddan dæges.
 7.25. Gyf hwa þæt smeru oþþe þæt blod ytt, þe bið
Gode geoffrad, he sceal forwurðan.
 7.31. Se swyðra boh &amp; þa rib sceolon beon Aarones &amp; his
sunena of ðære offrunga þe man for gesibsumnysse offrað.
 8.1. Drihten spræc to Moyse, &amp; þus cwæþ: Nim Aaron
&amp; his suna &amp; heora reaf &amp; smyringele &amp; an cealf for synne &amp;
twegen rammas &amp; þeorfe hlafas.
 8.3. &amp; gadera eall folc to ðæs temples dura.
 8.4. Moyses dyde swa Drihten him bebead, &amp; cwæþ to þam
folce: þis Drihten bebead.
 8.6. He þwoh ða Aaron &amp; his suna.
 8.7. &amp; scrydde ðone bisceop mid linenum reafe &amp; gyrde
hine &amp; dyde ymbe hine blæhæwene tunecan &amp; lede eaxclað ofer
hine.
 8.8. &amp; band to ðam rationale, on ðam wæs awriten Lar
&amp; Soþfæstnys.
 8.9. &amp; band his heafod mid claðe &amp; mid gehalgodan
gyldenbende, swa Drihten him bebead.
 8.10. &amp; he nam ðone smyringcele, &amp; smyrode ða halgan
stowe &amp; ðæt weofod &amp; ealle heora fatu &amp; halgode ðæt
arfæt.
 8.12. &amp; he geat ele uppan Aarones heafod &amp; smyrode hine
&amp; gehalgode.
 8.13. &amp; he scridde his suna midd &amp; gyrde hi &amp; hufode,
swa Drihten bebead.
 8.14. &amp; brohte an cealf for synne, &amp; Aaron &amp; his suna
setton heora handa uppan his heafod, &amp; offrodon hit &amp; smyrodon þæs
weofodes hyrnan mid ðam blode, &amp; guton ðæt þær to lafe wæs
under ðæt weofod.
 8.16. &amp; bærndon ðone rysle &amp; þa lundlagan uppan
ðam weofode.
 8.17. &amp; ðæt cealf hi bærndon butan ðære wicstowe
mid felle &amp; mid flæsce, swa Drihten him bebead.
 8.18. Hi offrodon anne ramm, &amp; guton his blod ymbutan ðæt
weofod.
 8.20. &amp; curfon ðone ram eall to sticceon.
 8.21. &amp; forbærndon uppan þam weofode, for ðan ðe he
wæs Drihtnes offrung.
 8.22. Ða Moyses ðone ramm offrode, he æthran mid ðam blode
Aarones swyðre eare &amp; his swyðran ðuman &amp; ðæs wynstran fotes
miclan tan.
 8.24. Ða he ðus gedon hæfde, he geat ðæt blod uppan
ðæt weofod, þe ðær to lafe wæs.
 8.25. Ðone tægl &amp; eall ðæt smeru &amp; twegen
lundlagan mid gelyndum, Hi forbærndon uppan ðam weofode.
 8.31. &amp; ða he hi ðus gehalgod hæfde, ða cwæð he:
Seoðað eowwerne mete beforan ðæs temples dura &amp; etað þær
þa/, swa Drihten bebead, &amp; ðus cwæð: Ete Aaron &amp; his suna.
 8.32. &amp; swa hwæt swa ðær to lafe beo, oððe of
flæsce oððe of hlafe, forbærne man þæt.
 8.33. Ne fare ge seofon dagon of ðære stowe durum.
 8.35. Ac healdað ðær wearde dæges &amp; nihtes, swa
Drihten bebead.
 8.36. Aaron &amp; his suna dydon ealle ða þingc, ðe Drihten
him bebead þurh Moysen.
 9.1. Æfter seofon dagum, Moyses clypode Aaron &amp; his suna
&amp; þa betstborenan of Israhela folce, &amp; cwæð to him: Offriað an
cealf &amp; anne ram for synne, ægðer unwemme.
 9.3. &amp; beodað Israhela folce, þæt hi offrion for synne
buccan &amp; cealf &amp; lamb, ælc anwintre &amp; unwemme; &amp; for
sibsumnesse oxan &amp; ramm: to dæg Drihten ætywð.
 9.5. Hi namon þa ealle ða ðingc ðe Moyses him bebead, &amp;
brohton to ðæs temples dura.
 9.6. &amp; Moyses cwæð to þam folce: Wyrceað þæt
Drihten eow bebead, &amp; Drihten eow ætywð.
 9.23. Ða Aaron geofrod hæfde &amp; ðæt folc gebletsod,
swa Moyses him bebead, ða eode he nyðer; ða ætywde Godes wuldor eallum
þam folce.
 9.24. &amp; com fyr of Gode &amp; forbærnde ealle ða ofrunga
þe uppan þam weofode wæron; &amp; ða þæt folc þæt geseah,
þa feollon hi nyðer &amp; heredon Drihten.
 10.1. ÞA namon Aarones suna, Nadab &amp; Abiud, heora storcyllan,
&amp; onældon þæron unhalgod fyr, ðæt him forboden wæs, beforan
Gode.
 10.2. &amp; fyr com þærrihte &amp; forbærnde hi to
deaðe.
 10.3. Þa swugode Aaron &amp; wæs sarig.
 10.4. Ða bead Moyses Missabele &amp; Elifafan, Aczicheles sunum,
Aarones fæderan, ðæt hi namon heora maga lic &amp; bæron butan
wicstowe.
 10.5. &amp; hi eodon sona &amp; bæron hi aweg &amp; wurpon hi
ut, swa him beboden wæs.
 10.6. Moyses cwæð to Aarone &amp; to Eleazare &amp; to
Iðamare, his sunon: Forlætað eowre hreowsunga, ðe læs ge habbon
Godes yrre.
 10.8. Drihten spræc to Aarone &amp; to his sunum: Ne drince ge
nan ðingc ðæs ðe man mæg druncen of beon ðonne ge gan in to
ðære halgan stowe, ðe læs ge swylton.
 11.1. Drihten spræc to Moyse &amp; to Aarone: Secgað Israhela
bearnum, ðæt hi eton þa nytenu ðe heora clawa todælede beoð &amp;
ceowað.
 11.4. Ne ete ge þa ðingc ðe ceowað &amp; clawa ne
todælað, swa olfend.
 11.6. Hara &amp; swyn synd forbodene to æthrinene.
 11.9. Ne ete ge nanne fisc, buton ða þe habbað finnas &amp;
scylla.
 11.12. Ða oþre synd unclæne.
 11.13. Ne ete ge nan ðingc hafoccynnes ne earncynnes, Ne ulan, ne
nan þingc hrefncynnes.
 18.16. Ne hæme nan man wið his magan, Ne wiþ his mæges
wif.
 18.30. Healdað mine bebodu; ne do ge nan dingc ðe ða dydon,
þe beforan eow wæron, ðe læs ge beon besmitene: ic eom Drihten eower
God.
 19.3. Arwurðiað eowerne fæder &amp; eowre modor, &amp;
healdað mine fæstendagas.
 19.11. Ne stel ðu, ne leoh ðu, ne beswic ðu ðinne nextan.
 19.12. Ne swera ðu man on minum naman: ic eom Drihten.
 19.13. Ne bysmra ðu ðinne mæg; nafa ðu ane niht
unforgolden þæs weorc ðe ðe wyrce.
 19.14. Ne wyrie ðu deafe; ne scremme ðu blinde; ondræd
ðinne God.
 19.15. Ne dem nan unriht; ne forseoh ðu ðearfan; ne arwurða
þone rican; deme rihte ðinum nextan.
 19.16. Ne beo ðu sacful.
 19.17. Ne hata ðu þinne nextan on þinre heortan ac þrea
hine openlice.
 19.18. Ne tyn ðu þine neahgeburas; lufa þinne freond swa ðe
sylfne: ic eom Drihten.
 19.19. Healdað mine æ; ne do ðu þæt nytenu hæmon mid
oþres cynnes nytenum: ne saw ðu ðinne æcer mid gemengdum sæde.
 19.23. Ne ete ge þæra treowa bleda ðe ge plantiað, ær
ðam fiftan geare.
 19.26. Ne ete ge blod, ne ne gyman hwata ne swefna.
 19.27. Ne ge eow ne efesion, ne beard ne sceron.
 19.29. Ne læt ðu þine dohtor beon myltestre, þe læs
ðin land sy mid mane gefylled.
 19.31. Ne gym ðu drycræfta ne galdra.
 19.32. Arwurðe ealdne man &amp; ondræd þe ðinne God.
 19.33. Ne hyrwe ge utancymene man, ac si he gemang eow swa
inlendisc, &amp; lufiað hine swa eow sylfe, for ðam ðe ge wæron
utacymene on Egypta lande.
 19.35. Habbað rihtne anmittan, &amp; emne wæga &amp; emne
gemetu &amp; sestras: ic eom Drihten, eower God, þe eow ælædde of
Egypta lande.
 19.37. Healdað mine bebodu &amp; mine domas.
 20.2. Gyf ænig man gelyfe on Moloches hearh, swelte he deaðe;
hæne hine man mid stanum.
 20.9. Gyf hwa wirigð his fæder &amp; his modor, he sceal
sweltan.
 20.27. Se man þe bega wiccecræft, swelte he deaðe.
 23.1. Drihten spræc to Moyse, &amp; ðus cwæð: Sege
Israhela folce; þis synd ða dagas, ðe ge sceolon Drihtne halgian &amp;
wurðian.
 23.5. On ðam feowerteoðan dæge þes forman monðes on
æfen bið Drihtnes færeld.
 23.10. &amp; ðonne ge in cumað on þæt land þe ic eow
sylle, ne ripe ge to clæne, ne ge ne gaderian ða ear þe bæfton eow
beoð, ac lætað ðearfan &amp; utancymene hi lesan.
 24.10. Sum Egyptisc man gestrynde sunu be Israheliscon wife onmang
Israhela folce; þa flat he wið anne Israheliscne man, &amp; hyrwde Godes
naman &amp; wirigde hine; þa lædde hine man to Moyse His modor hatte
Salomith, Dabrius dohtor, of Danes cynne, &amp; hig dydon hine on cweartern,
oð hi wiston hwæt Drihten be him tæhte.
 24.13. Ða cwæð Drihten to Moyse: Læd ut þone hyruwend
wiðutan þa wicstowe, &amp; setton ealle ða þe his word gehyrdon heora
handa uppan his heafod, &amp; oftorfie eall ðæt folc hine: &amp; cweð to
Israhela folce: Se mann ðe wyrigð Drihtnes naman, swelte he deaðe.
 24.17. Se ðe man ofslyhð oþþe gewundað, he sceal
sweltan.
 24.18. Se ðe orf ofslyhð, gilde heafod wið heafde.
 24.19. Gif neahgebur wið oþerne agylte, do him man ðæt
ylce ðæt he ðam oðrum dyde.
 24.20. Gylde eage mid eagan &amp; toð mid teð, si he landes
man, sy he utlendisc.
 24.23. Israhela bearn dydon swa Drihten Moyse bebead.
 25.1. Drihten spræc to Moyse on Synai dune, &amp; cwæð:
Sprec to Israhela folce ðas word; þonne ge inn cumað on ðæt land
þe ic eow sylle, freolsiað Drihtnes restendæg.
 25.3. Syx gear ðu scealt sawan &amp; wyrcean ðinne wingeard
&amp; gaderian heora wæstmas.
 25.4. Ðæt seofoðe gear ðæt land bið freoh þurh
Drihtnes gyfe; ne saw ðu þonne, ne ne rip, ne ðinne wingeard ne wyrc.
 25.5. Ne heora wæstmas ne gadera þonne hi weaxað sylfwilles,
for þam ðe hit bið restengear.
 25.10. &amp; þæt fifteoðe gear bið halig &amp;
forgyfenesse gear; on ðam forgyfennysse geare man sceall freogean ælcne
ðeowan, butan he fram his halforde nelle.
 25.11. Gyf he þonne fram his hlaforde nelle, læde man hine to
þæs temples dura, &amp; þyrlie his eare mid anum æle, &amp; beo he
æfre syððan ðeow.
 25.17. Ne swenceað eowre magas: ondrædað eowerne Drihten,
eowerne God.
 25.18. Healdað mine bebodu &amp; mine domas, ðæt ge libbon
eower lif butan ælcere sorhge.
 25.20. Gyf hwa þonne cwyð: Hwæt ete we on þam seofoðan
geare, gyf we ne sawað ne ne gaderiað ure wæstmas?
 25.21. Ic eow sylle mine bletsunga, ðæt an gear bringð
ðreora geara wæstmas.
 25.22. Sawað on þam eahtoðan geare, &amp; etað ealde
wæstmas of ðæt nygoðe gear &amp; of niwe cumað.
 25.23. Ne sylle ge ðæt land on ece yrfe, for þam ðe hit is
min, &amp; ge syndon utancymene &amp; mine tilian.
 25.25. Gyf ðin wanspediga mæg beo mid ðe, ne nim ðu na
mare æt him to hyre ðonne ðu sealdest.
 25.37. Ne syle ðu ðin feoh to hyre.
 25.39. Þeah ðin nexta for his yrmðe gange on ðeowet, nafa
ðu hine for wealh ac for medgyldan.
 25.42. Hi synd mine ðeowas &amp; ic hi gelædde of Egypta
lande.
 25.44. Nabbon ge wealas ne wylna of eowrum cynne, ac of ðam
ðeodum ðe eow abuton synd, &amp; of utancymenum.
 25.55. Israhela bearn synd mine ðeowan, ðe ic ut alædde of
Egypta lande.
 26.1. IC eom Drihten eowwer God; Ne wyrce ge eow hearga ne agrafene
godas: ic eom Drihten.
 26.3. Gyf ge healdað mine beboda, ic eow sylle fulle wæstmas
&amp; ge etað to fylle &amp; ge eardiað butan ege on eowrum lande.
 26.6. &amp; ic sylle sibbe on eowrum gemærum &amp; ge beoð
butan brogan; ic afyrre yfele wildeor &amp; gewin fram eow.
 26.7. Ge feohtað wið eowre fynd &amp; hi hreosað beforan
eow.
 26.8. Fif eowre fliað heora hundteontig, &amp; hundteontig eowre
fliað/ heora tyn ðusenda; eowre fynd feallað beforan eow.
 26.9. Ic eow geseo, &amp; do ðæt ge weaxað; &amp; ge beoð
gemænifylde, &amp; ic fæstnie min wed mid eow.
 26.10. Ge etað ealde mettas oð eow niwe cumon.
 26.11. Ic sette mine halgan stowe tomiddes eowre, &amp; ne awurpe
ic eow.
 26.12. Ac ic ga betwux eow, &amp; ic beo eower God &amp; ge beoð
min folc.
 26.13. Ic eom Drihten eower Godd, ðe eow ut alædde of Egypta
lande, ðæt ge me ðeowodon; &amp; ic eom se ðe tobræc ða racyntan
ymbutan eowrum swuran &amp; alysde eow.
 26.14. Gyf ge me ne gehyrað &amp; mine bebodu forhogiaþ, &amp;
mine æ &amp; mine domas forseoð, &amp; ne doð min wedd for naht, ic gedo
eow ðas ðingc: ic sende hrædlice fyr &amp; gewyrce eow to wædlan; on
idel ge swincað &amp; eowre fynd his brucað.
 26.17. Ic wiðstande ongean eow, &amp; ge feallað beforan eowrum
feondum &amp; ge hyrað ðam ðe eow hatiaþ; ge fleoð þeah eow man ne
drife.
 26.18. Ic eow do seofonfealdne ege.
 26.19. &amp; ic forbrece eowre ofermodignysse heardnysse, &amp; ic
gedo ðæt eow bið ægðer heard ge heofone ge eorðe.
 26.20. &amp; eall eowre geswinc beoð idele; ne bringð seo
eorðe eow nane wæstmas.
 26.22. &amp; ic sende on eow wildeor, þæt forspillon eow &amp;
eowre nytenu.
 26.23. Gyf ge nellað onfon mine lare, &amp; gað ongean me, ic
ga ongen eow &amp; slea eow.
 26.25. &amp; þonne ge fleoð fram byrig to byrig, ic sende
cwealm on eow, &amp; hungor, swa ðæt fif bacað on anum ofne, &amp; ge
etað hlaf be gewihte &amp; ge ne beoð fulle.
 26.28. &amp; ic witnige eow seofon witon, swa ðæt ge etað
eowre suna &amp; eowre dohtra flæsc.
 26.30. &amp; ic towurpe eowre heagan getimbru, &amp; eowre hearga
ic tobrece, &amp; ge feallað betwux eowrum deofolgyldum &amp; ic onscunige
eow, swa ðæt ic do eowre burga weste &amp; eowra stowe, &amp; ic fordo
eow, &amp; eowre fynd wafiað eower.
 26.33. Ic todrife eow, &amp; þæt land lið on reste, for
ðan ðe hit ne reste ða hwile ðe ge ðæron wunodon.
 26.36. &amp; ða þe þær to lafe beoð, ða beoð on swa
miclum ege, þæt hi fleoð leafes sweg swylce hit swurd sy; hi feallað,
þeah hi nan man ne slea, &amp; fleoð, ðeah him nan man wið ne feohte.
 26.39. &amp; for eowrum agenum gilte ge beoð geswencte, oð
ðæt ge andettan eowre synna &amp; eower yldrena, mid ðam hi me gremedon
&amp; eodon ongen me.
 26.41. &amp; ic ga ongean eow, &amp; læde eow on feonda land,
oþ eower lyðre mod ablysige; ðonne gebidde ge for eowrum arleasnyssum.
 26.42. &amp; ic gime min wedd, ðe ic behet Abrahame &amp; Isaace
&amp; Iacobe.
 26.43. Ic gyme ðæs landes, þonne ge hit forlætað; hit
licað me, þeah hit weste sy.
 26.44. Ic eom Drihten eower God, ðe eow ut alædde of Egypta
lande beforan ealles folces gesyhðe; ðis synd ða bebodu &amp; domas &amp;
laga, ðe Drihten gesette betwux him &amp; Israhela folce on Sinai dune.

END_TEXT
START_TEXT

Num
B8.1.4.4.
Numbers (London, British Library, MS. Cotton Claudius B.IV): Crawford 1922, 304-32.



 0.1. Her ongynð seo boc, ðe is genemned on Ebreisc <foreign>Valedaber</foreign>,
ðæt is on Leden <foreign>Numerus</foreign>, and on Englisc Getel, for ðan ðe Israhela
bearn wæron on ðære getealde.
 1.1. DRIHTEN spræc witodlice to Moyse on Sinai dune, on
ðære halgan stowe, on ðam forman dæge ðæs æftran monðes, on
þam oðrum geare, þe hi foron of Egypta lande.
 1.1. Nim &amp; telle Israhela folc, swa hwæt swa wæpnedhades
sy: Fram twentigum wintrum &amp; ofer ðæt, ealle ða strengeston of
Israhela folce, telle ðu &amp; Aaron heapmælum.
 1.4. &amp; ðæra mægða ealdras beoð mid inc mid heora
hiredum, ðe ðis synd heora naman: of Rubene, Elisur, Sedeures sunu.
 1.6. Of Simeon, Salamiel Surisaddais sunu.
 1.7. Of Iuda, Naason Aminadabis sunu; of Isachar, Nathanael Suares
sunu; of Zabulon, Eliab Elonis sunu; Iosepes bearna of Efraim, Elisama Amiiudes
sunu; on Mannase, Gamaliel Phadasures sunu; of Beniamin, Abidan Gedeonis sunu;
of Dan, Abiezer Amisadaies sunu; of Aser, Pheziel Ochranes sunu; of Gad,
Eliazapha Dueles sunu; of Neptalim, Ahyra Enananys sunu.
 1.16. Ðis synd ða, ðe wæron ða æðelostan ealdras
geond ða scira, &amp; Israhela heafodmenn.
 1.17. Moyses &amp; Aaron gegaderodon ealle ðas on ðam forman
dæge ðæs æftran monðes, &amp; demdon him, swa Drihten bebead
Moyse, &amp; hi man tealde on Sinai westene.
 1.45. Ðus fela wæs ðæra manna, ðe Moyses &amp; Aaron
&amp; ða <foreign>xii</foreign> Israhela ealdras getealdon fram twentigum wintrum &amp; bufan
þam, þæra ðe to gefeohte faran mihton, sixhund ðusenda &amp; ðreo
ðusenda &amp; fifhundred &amp; fiftig.
 1.47. Þa sacerdas mid heora hirede næron getealde mid him, for
ðan ðe Drihten bebead Moyse: Ne telle ðu Leuies mægðe; ne sete ðu
hi mid Israhela folce, ac sete hi to ðære halgan stowe &amp; to ðam
ðingon ðe ðærto belimpað.
 1.54. Israhela bearn dydon neah eallon ðingon þe Drihten bebead
ðurh Moysen.
 2.32. &amp; EALLES heora heres wæs, ða he todæled wæs,
fifhund ðusenda &amp; þreo &amp; hundeahtatig ðusenda &amp; fif hundredo
&amp; fiftig.
 2.34. Hig foron flocmælum mid heora hiredum.
 3.2. ÐIS synd Aarones bearna naman, þe to sacerdum gehalgode
wæron: Nadab his frumcenneda sunu &amp; Abiud &amp; Eleazar &amp; Iðamar.
 3.4. Nadab &amp; Abiud wurdon deade, þa hi brohton þæt
ungehalgode fyr beforan Drihtnes gesihðe on Sinai westene, butan bearnum;
Eleazar &amp; Iðamar brucon sacerdhades beforan heora fæder Aarone.
 3.5. Drihten spræc to Moyse, &amp; cwæð: Nim Leuies
mægðe &amp; sete hi under Aarone, ðæt hi ðenion him &amp; healdon
&amp; begymon ðæra ðinga ðe to ðære halgan eardungstowe
belimpað.
 3.9. Beon hi ðenas under Aarone &amp; his sunum.
 3.10. Gesete Aaron &amp; his suna to sacerdum: gyf hwylc utacymen
man begynne to ðenigenne, swelte he deaðe.
 3.12. Ic nam Leuies cynn æt Israhela folce for ðam ælc
frumcenned, &amp; hi synd mine ðenas.
 3.13. Min bið ælc frumcenned, syððan ic sloh ða
frumcennedan on Egypta lande, ægðer ge on mannum ge on nytenum.
 3.14. Drihten cwæð to Moyse on Sinai westene: Tele ælcne
wæpnedman on Leuies mægðe fram anum monðe &amp; bufan ðam.
 3.16. Moyses ða tealde, swa Drihten him bebead.
 3.17. Leuies ðry suna: Gerson &amp; Caath &amp; Merari.
 3.21. Gersones hiredes wæron seofon ðusenda &amp; fif
hundrydu, þa heoldon ða halgan eardungstowe on westhealfe.
 3.27. Caathes hiredes wæron eahta ðusenda &amp; six hundrydu
þa heoldon ða halgan eardungstowe on suþhealfe.
 3.33. Meraries hiredes wæron six þusend &amp; twa hundrydu
þa heoldon þa halgan stowe on norðhealfe.
 3.38. Moyses &amp; Aaron &amp; heora bearn gymdon ðæs temples
on middan Israhela folce.
 3.39. Þa Moyses &amp; Aaron þa Leuite geteald hæfdon, eal
swa Drihten him bebead, þa wæron heora twa &amp; twentig ðusenda.
 6.22. DRIHTEN spræc to Moyse, &amp; cwæð: Sprec to Aarone
&amp; to his sunum: þonne ge bletsion Israhela folc, cweðað þus:
Gebletsie eow God &amp; gehealde eow, &amp; ætywe eow Drihten his ansyne
&amp; gemiltsie eow; &amp; gewende Drihten his andwlitan to eow &amp; sylle eow
sibbe.
 6.27. Clipion minne naman &amp; ic bletsie hi.
 8.20. ISRAHELA bearn dydon neah ðam ðe Drihten him bebead
þurh Moysen.
 10.28. ÐA hi ut foron of Egypta lande, swa him God wissode, ða
cwæð Moyses to Iobabe his mæge, Ragueles suna þam Madianitiscean: We
willað faran to ðam lande, þe God us syllan wile: far mid us, ðæt we
ðe weligne gedon, for ðan ðe Drihten behet god Israhela folce.
 10.30. He andswarode, &amp; cwæð: Ne fare ic mid eow, ac ic
gewende to minum earde þær ic geboren wæs, ða cwæð Moyses: Ne
forlæt ðu us; þu canst wegas geond þæt westen; ac beo ure ladman.
 10.32. &amp; þonne ðu mid us cymst, we þe syllað swa
hwæt swa ðær selost bið of þam æhtum ðe Drihten us sylð.
 10.33. Hi foron of Drihtnes munte þreora daga færeld, &amp;
Drihtnes earc for beforan him ðry dagas sceawiende þa wicstowe.
 10.34. Drihtnes genip for ofer hi on dæg, þonne hi foron.
 10.35. Ðonne seo earc wæs up ahafen, ðonne cwæþ Moyses:
Aris, Drihten, &amp; todrif þine fynd, þæt ða fleon fram þinre
ansyne, þe þe hatedon.
 10.36. &amp; þonne heo aset wæs, he cwæþ: Gewend Drihten
to Israhela folce.
 11.1. GEMANG ðam aras micel murcnung on ðam folce ongean
Drihten, &amp; hi wæron sarie for heora geswince; þa he þæt gehyrde,
ða wearð he yrre, &amp; Drihtnes fyr wearð onæled &amp; forbærnde
þone ytemestan dæl þæs folces.
 11.2. Þa clypode þæt folc to Moyse, &amp; Moyses gebæd to
Drihtne, &amp; þæt fyr geswac.
 11.3. &amp; he nemde þære stowe naman, Onal, for þan þe
Drihtnes fyr wæs ðær onæled ongean þæt folc.
 11.4. Ðæt gemengede folc wearð gefylled mid gyfernysse,
&amp; sæton &amp; weopon mid Israhela folce, &amp; cwædon: Hwa sylð us
flæsc to etanne?
 11.5. We gemunon hu fela fixa we hæfdon to gyfe on Egypta lande,
&amp; we hæfdon cucumeres, þæt sind eorðæpla, &amp; pepones &amp;
porleac &amp; enneleac &amp; manega oþre þingc.
 11.6. Nu we synd hlæne; nabbe we nan þincg to etene butan
man.
 11.7. Swa hi heton þone heofonlican mete þe hi God mid fedde;
þæt wæs swilce coriandran sæd, hwites bleos swa cristalla.
 11.8. Þæt hi gaderodon &amp; grundon on cwyrne oððe
brytton &amp; sudon on croccan &amp; worhton hlafas ðærof: þa wæron
swylce hi wæron elebacene.
 11.9. Þonne ðæt deaw com on niht, ðonne com ðærmid se
heofonlica mete þe hi man heton.
 11.10. Moyses gehyrde ðæt ðæt folc weop, ælc æt his
geteldes dura, &amp; Godes yrre astah swyðe, &amp; hit ðuhte Moyse swyðe
hefityme.
 11.11. &amp; he cwæð to Drihtne: Hwi geswenctest ðu þinne
ðeow; Hwi nabbe ic nane gyfe beforan ðe, &amp; hwi settest ðu þises
folces swarnysse uppan me?
 11.12. Cwyst ðu, geeacnode ic hi ealle oþþe acende ic hi,
þæt ðu me bude þæt ic hi bære on minum bosme, swa fostormodor
deð cild, &amp; þæt ic bære on þæt land, þe ðu hyra
fæderum foreswore?
 11.13. Hwanan sceolde me cuman flæsc, ðæt ic sylle ðison
folce; Hi wepað ongean me, &amp; cweðað: Syle us flæsc to etanne.
 11.14. Ne mæg ic ana acuman eall þis folc; hit is me swyðe
hefig.
 11.15. Butan ðu elles wylle, ic bidde ðe ðæt ðu me
ofslea &amp; ic hæbbe gyfe beforan ðe, þæt ic ne sy mid swa miclum
yfele geswenct.
 11.16. Drihten cwæð to Moyse: Geceos me hundseofontig manna of
Israhela folces, ealdrum ðe ðu wite þæt synd staðolfæste &amp;
lareowas, &amp; læd hi to ðære eardungstowe dura, þæt hi standon
ðær mid ðe, Oð þæt ic nyðer astige &amp; wið ðe sprece;
&amp; ic nime of ðinum gaste &amp; sylle him, &amp; hi underfoð þis folc
mid ðe, þæt ðu ne sy ana gehefegod.
 11.18. Sege þam folce: Beoð geheorte; to merigen ge etað
flæsc, for ðan ðe ge weopon beforan me &amp; hi cwædon: Hwa sylð us
flæsc; Wel us wæs on Egypta lande; Drihten eow sylð flæsc &amp; ge
etað Næs to anum dæge, ne to twam, ne to fifon, ne to tynon, ne to
twentigum, ac fulne monað, oð hit gæð ðurh eowre næsðyrlu &amp;
si gewend to wlættan, for ðam ðe ge gremedon Drihten &amp; weopon
beforan him &amp; cwædon: Hwi foron we ut of Egypta lande?
 11.21. Moyses cwæð to Drihtne: þises folces is sixhund
þusend gangendra manna, &amp; þu segst: Ic sylle him flæsc fulne
monað.
 11.22. Cwyst ðu, bið sceapa oððe hryðera swa fela
ofslagen, þæt hi genoh habbon, oððe beoð ealle sæfixas gegaderod
tosomne, þæt hi gefyllon þis folc?
 11.23. Drihten him andswarode, &amp; cwæð: Cwyst ðu, is
Drihtnes hand unmihtig; Nu rihte ðu gesyhst hwæðer min word beo mid
weorce gefylled.
 11.24. Moyses com &amp; rehte ðam folce Godes word; he gegaderode
hundseofontig manna of Israhela folce; ða he let standan ymbeutan ða
eardungstowe.
 11.25. Drihten astah nyðer þurh genip, &amp; spræc to him,
&amp; nam of ðam gaste ðe wæs on Moyse, &amp; sealde ðam
hundseofontigum mannum; ða se gast gereste on him, hi witegodon &amp;
syððan ne geswicon.
 11.26. Ða belifon twegen men on ðam wicstowum; ðæra oðer
hatte Eldad &amp; oþer Meldad; ofer ða se gast gereste; hi wæron
awritene &amp; ne eodon ut to ðære eardungstowe.
 11.27. Ða hi witegodon on wicstowe, ða arn an cnapa, &amp;
cwæð to Moyse: Eldad &amp; Meldad witegiað on wicstowum.
 11.28. &amp; Iosue, Nunes sunu, cwæð: Hlaford min Moyses,
forbeod him þæt.
 11.29. Ða cwæð Moyses: Ne ofðince ðe ðæt Drihten
sylle his gyfe ðam ðe he wille.
 11.30. Moyses &amp; Israheles folces ealdras cyrdon to ðam
wicstowum.
 11.31. Wind com fram Drihtne &amp; brohte ofer sæ ða fugelas,
ðe man <foreign>coturnices</foreign> hateð, &amp; sende on ða wicstowa, swa feorr swa man
on anum dæge gefaran mæg, on ælce healfe ymbeutan ða wicstowa; hi
flugon on twegra elna heahnysse bufan eorðan.
 11.32. Ða aras ðæt folc &amp; gaderode ealne dæg &amp;
ealle ða niht micle mænigeo ðæra fugela; se ðe lytel gegaderode, he
hæfde tyn gemetu ðæs gemetes, ðe hi <foreign>chorus</foreign> hatað, &amp; hi
behwurfon hi buton ðære wicstowe.
 11.33. Þa gyt wæs flæsc on heora toðum; ne ateorode him
ðyllic mete; ða wearð Drihten yrre, &amp; sloh ðæt folc mid swyðe
miclum wite.
 11.34. &amp; hi genemdon ða stowe Gewylnunga Byrgena, ðær hi
byrigdon ðæt folc; &amp; hi foron ðanon &amp; wunedon on Asteroth.
 12.1. MARIA &amp; Aaron ciddon wið Moyses for his Sigelhearwenan
wife, &amp; cwædon: Segst ðu, spræc Drihten wið Moyses anne; ne
spræc he eac wið us; ða Drihten ðæt gehyrde, ða yrsode he
swyðe.
 12.3. Moyses soðlice wæs se bylewitesta man ofer ealle men
ðe on eorðan wunedon.
 12.4. &amp; he cwæð to him &amp; to Aarone &amp; to Marian:
Gað ut ge ðreo to ðære eardungstowe; þa hi wæron ut agane,
Drihten astah nyðer on genipe &amp; stod on ðære stowe dura &amp;
clypode Aaron &amp; Marian; ða hi eodon, ða cwæð he to him: Gyf hwylc
man of eow bið Drihtnes witega, ic him æteowe on gesyhðe oððe ðurh
swefen ic sprece to him.
 12.7. Nis nan man Moyses gelica, mines ðeowan, on minum huse, se
is me ealra getreowost.
 12.8. Ic sprece to him muðe to muðe &amp; openlice, næs
ðurh rædelsas ne ðurh hiwwinge: ondræde ge eow ðæt ge ciddon
wið Moyses, minne ðeow.
 12.9. &amp; he gewat yrre ongean hi, &amp; ðæt genip geswac.
 12.10. Ða ætywde hrædlice on Marian scinende hreofnys swa
hwit swa snaw; ða Aaron hi beheold, &amp; geseah ðæt hire lichama wæs
afylled mid hreoflan, ða cwæð he to Moyse: Ic bidde ðe, hlaford min,
ðæt ðu ne asette on unc ðas synne, þeah wit dyslice dydon, ðæt
Maria, uncer swustor, ne forwurðe; nu is healf hire lichama mid hreofnysse
fornumen.
 12.13. Moyses ða clypode to Drihtne, &amp; cwæð: Drihten
God, ic bidde ðe, hæl hi.
 12.14. Drihten him andswarode, &amp; cwæþ: Gyf hyre fæder
spigette on hyre nebb, hu ne sceolde hyre huru þinga sceamian <foreign>vii</foreign> dagas;
Beo heo asyndrod <foreign>vii</foreign> dagas fram oðrum mannum, &amp; clypie hi man
syððan ongean.
 12.15. Maria wæs belocen <foreign>vii</foreign> dagas butan ðære wicstowe,
&amp; ðæt folc ne styrode na hwider, ær þam þe Maria wearð hal
geworden.
 13.1. ÆFTER ðam ðe Moyses, se mæra heretoga, mid Israhela
folce, swa swa him God bebead, ofer ða Readan Sæ ferde, &amp; Farao
adrenced wæs, &amp; syððan se ælmihtiga God him æ geset hæfde,
ða ða seo fyrd com to Pharan ðam westene, ða cwæð se heofonlica
God to ðam halgan Moyse: Ceos ðe nu men þæt magon sceawian ðone eard
Chanaan landes, ðe ic Israhela folce forgyfan wille to heora gewealde, &amp;
asend twelf heafodmen of ðam twelf mægðum.
 13.4. Ða dyde Moyses swa God him bebead, &amp; sende of ðam
westene, ðe is genemned Pharan, twelf sceaweras, þe heora naman her synd
awritene: Of Ruben, Semmua Sechores sunu; of Simeon, Sephath Vries sunu; of
Iudas, Chaleb Ieppones sunu; of Efraim, Osee Nunes sunu; of Isachar, Igal
Iosepes sunu; of Beniamin, Psalthi Raphues sunu; of Zabulon, Iedidel Sodiys
sunu; of Ioseph, Gaddi Susius sunu; of Dan, Amihel Iemallies sunu; of Aser,
Stur Michaheles sunu; of Neptalim, Naabdi Vaphsies sunu; of Gad, Guel Mathies
sunu.
 13.17. Ðis synd ðara manna naman, ðe Moyses sende to
sceawigenne Chanaan land.
 13.18. &amp; ðus cwæð: Farað geond ðone suðdæl,
&amp; sceawiað ðæt land, hwæðer hit wæstmbære sy &amp; mid
wudum gemencged, &amp; ða burga gebette oððe butan weallum, &amp;
hwæðer ðæt landfolc sy to gefeohte stranglic oððe untrumlic,
feawa on getele hwæðer ðe fela.
 13.21. &amp; feriað mid eow of ðære eorðan wæstmum,
ðonne ge eft cumað; Hit wæs ða se tima ðe winberian ripodon.
 13.22. &amp; hi ferdon ða sona &amp; sceawodon þone eard, &amp;
geond feowertig daga embferdon ðone eard.
 13.24. &amp; of ðam winbogum mid berium mid ealle &amp; æpplum
&amp; ofætum eft mid him brohton.
 13.27. &amp; comon to Moyse, þær he mid ðære fyrde
wæs, on Pharan ðam westene.
 13.28. &amp; ðas word him to cwædon: We comon to ðam earde
þe ge us heton faran, þe flewð witodlice meolce &amp; hunie, swa swa ge
of ðisum wæstmum wel oncnawon magon.
 13.29. Ac þa strengstan weras wuniað on ðam lande &amp;
micele burga ðær synd &amp; mærlice geweallode: ðær we gesawon
Enachus cynryn.
 13.30. Amalech eac swylce eardað on ðam suðdæle, Etheus on
ðam muntlandum, &amp; Iebuseus &amp; Amorreus, Chananeus wið ða sæ
&amp; ymb ða ea Iordan.
 13.31. Hwæt ða Israhela bearn endemes hrymdon ongean Moysen
miclum ceorodon; ac Caleph hi gestilde, &amp; cwæð mid gebylde: Vton faran
to þam earde, &amp; geagnian us ðæt land, for ðan ðe we magon mid
mihte hit begytan.
 13.32. Ða oðre soðlice cwædon, þe mid him asende
wæron: Ne mage we faran nateshwon to ðam folce þus, for ðan þe hi
synd strengran þonne we.
 13.34. &amp; we ðær gesawon of ðam entcynne Enachys bearna
micelra wæstma, ðam we ne synd ðe gelicran ðe lytle gærstapan.
 13.33. &amp; hi tældon ðæt land mid heora teonwordum.
 14.1. HWæT ða, eal seo mæniu endemes weop sona, &amp;
miclum ceorodon ongean Moysen, &amp; cwædon: We wisceað ðæt we on
Egypta lande wæron ær deade &amp; na on ðisum westene, &amp; we
wisceað swyðor þæt we forwurðon her &amp; us Drihten ne læde in
to ðam lande, þæt we ðær licgon ofslagene &amp; ure wif &amp; cyld
wurðon gehergode; Nis us, la, betere þæt we bugon ongean to Egypta
lande?
 14.4. &amp; ælc cwæð to oðrum: Vton us gesettan efne nu
heretogan &amp; uton gecyrran to Egypta lande.
 14.5. Moyses ða &amp; Aaron miclum wurdon astyrode &amp; feollon
astrehte ætforan ðære mæniu.
 14.6. Caleph ða &amp; Iosue cwædon to ðam folce: þæt
land ðe we sceawodon is swyðe ðearle god.
 14.8. Gyf Drihten us arfæst bið, he us in gelæt to ðam,
&amp; sylð us ða moldan þe meolce &amp; hunie flewð.
 14.9. Ne beo ge wiðerræde wið eowerne Drihten, ne ge ne
ondrædon eow; Drihten is mid us.
 14.10. Ða hrymde eal seo mæniu &amp; mid stanum woldon hi
oftorfian; ac Godes wuldor wearð sona wundorlice æteowod ofer ðæt
Godes scrin, þær hi on locodon.
 14.11. &amp; God cwæð to Moyse: Hu lange tælð þis folc
me, &amp; hu lange ne gelyfað hi me on eallum ðam tacnum þe ic ætforan
him dyde?
 14.12. Ic ofslea hi mid cwylde &amp; hi fordo mid cwealme, &amp; ic
ðe gesette syððan to heretogan ofer micele ðeode strengran þonne
ðeos.
 14.13. Moyses ða clypode, &amp; ðus cwæð to Drihtne: Gyf
ða Egyptiscean gehyrað, &amp; ða ðe her eardiað abutan, þæt ðu
þas mæniu ofslihst swa swa anne mannan, þonne secgað hi sona þæt
ðu ofsloge hi for ði, þæt ðu ne mihtæst hi gelædan to ðam
lande ðe ðu him behete.
 14.17. Ac sy þin strengð gemærsod, swa swa ðu swore.
 14.19. Drihten, ic ðe bidde ðæt ðu forgyfe þises folces
synna æfter micelnisse þinre mildheortnysse.
 14.20. Drihten cwæð to Moyse: Ic hit forgyfe æfter ðinum
worde.
 14.22. Swa ðeah soðlice ealle þa ðe gesawon mine
mægnðrymnysse &amp; ða miclan tacna, ðe ic worhte on Egypta lande
&amp; on þisum westene, &amp; costnodon me nu tyn siðon &amp; mine stemne
ne gehyrsumodon, ne geseoð hi ðæt land, þe ic foreswor heora
fæderum, ne nan þæra ðe me tælde ne gesihð ðæt land.
 14.30. Caleph &amp; Iosue cumað to þam lande.
 14.31. Eowre bearn ic læde to þam lande soðlice.
 14.32. &amp; eowre lic sceolan licgan on þisum westene.
 14.33. Eowre bearn beoð worigende on þisum westene feowertig
wintra &amp; eower forligr berað, oð ðæt heora fædera hreaw beon
fornumene.
 14.34. Æfter ðæra feowertigra daga getæle, þe ge
ðæt land besceawodon, ger bið for dæge geteald, &amp; on feowertigum
gearum ge underfoð eowre unrihtwisnyssa, þæt ge witon mine wrace.
 14.36. Ða wurdon sona ofslagene on Godes gesihðe ða tyn
sceaweras, þe sceawodon ðæt land, &amp; deade nyðer feollon, for ðan
ðe hi þæt folc mistihton &amp; þæt land tæl.
 14.38. &amp; ða twegen leofodan, Iosue &amp; Caleph, &amp; hi
comon to þam lande.
 14.39. Ða weop þæt folc sare, &amp; sona on ærnemerien
astigon gewæpnode up to ðære dune, &amp; cwædon: We synd gearwe nu
to gewinnenne þæt land be ðam ðe Drihten spræc, for ðan þe we
syngodon.
 14.41. Ða cwæð Moyses to andsware: Hwi ofergæge ge Godes
word; Hit ne becymð eow na to nanre spede.
 14.42. Ne fare ge, ic bidde, for ðan þe God nis mid eow,
þæt ge ne feallon ætforan eowrum feondum.
 14.44. Hi swa ðeah ablende beotlice astygon to ðæs muntes
cnæppe.
 14.45. &amp; ða comon heora fynd, Amalechitisc folc &amp;
Chananeus samod, þe eardedon on ðam munte, &amp; hi miclum slogon &amp;
ehtende adrifon oþ ðæt hi comon to Horma.
 14.44. &amp; Moyses wæs stille on þære wicstowe; God
gesette ða Moyse mænifealde beboda.
 16.1. &amp; æFTER ðam færlice arison feower weras, Chore
&amp; Hon, Dathan &amp; Abiron, ongean Moysen miclum astyrode, &amp; ðridde
healf hund manna of ðam yldstum mannum; &amp; cwædon to Moyse &amp; to
Aarone þam sacerde: Eall ðeos mæniu soðlice syndon haligra bearn &amp;
God wunað on him: Hwi synd ge ahafene ofer Drihtnes folc?
 16.4. &amp; Moyses feoll astreht sona to eorðan.
 16.5. &amp; to ðam folce cwæð: To mergen geswutelað God
hwilce he gecyst to him.
 16.6. Nime eower ælc his storcyllan &amp; stere ætforan Gode;
&amp; þone þe he gecyst, beo se halig.
 16.18. Hi dydon swa on mergen mid miclum gedwylde &amp; brohton
heora storcyllan, standende æt ðam getelde.
 16.27. Ac Dathan &amp; Abiron stodon on heora geteldum.
 16.12. &amp; cwædon to Moyse mid miclum graman: Is ðe, la,
lytel geðuht þæt ðu alæddest us of ðam lande þe weol meolce
&amp; hunige, þæt ðu us ofsloge on þisum westene, butan þu eac ure
gewealde?
 16.14. Witodlice þu gelæddest us in to ðam lande þe eall
flewð on riðum meolce &amp; huniges &amp; sealdest us land &amp; æhta
&amp; wingeardas ðær; oððe wilt ðu, la, ut apytan ure eagan?
 16.19. Ða æteowde Godes wuldor.
 16.20. &amp; God cwæð to Moyse: Asyndriað eow fram ðisre
scyldigan gegaderunge, þæt ic hi færlice fordon mæge.
 16.31. Hwæt ða færlice geopenode seo eorðe hi sylfe &amp;
forswealh ða weras mid wifum &amp; cildum, Dathan &amp; Abiron, mid heora
geteldum &amp; eallum æhtum, þæt hi in to helle cuce siðodon mid
sande ofhrorene.
 16.34. &amp; þæt folc fleah afyrht for heora hreame.
 16.35. Eac swylce færlice fyr com fram Gode &amp; ofsloh ða
oþre þe offrodon ðone stor, ðridde healf hund manna, þær hi
heoldon þa recelsfata.
 16.41. Eft on ðam oðrum dæge eall seo mæniu ceorode
ongean Moysen &amp; Aaron, cweðende: Ge ofslogon Godes folc.
 16.42. &amp; seo sacu ða aras.
 16.43. &amp; Moyses &amp; Aaron efston mid fleame to Godes getelde,
&amp; þa ða hi in agan wæron, ða ætywde Godes wuldor.
 16.44. &amp; God cwæð to Moyse: Gewitað aweg fram ðisre
mæniu; nu ic hi adylgie.
 16.46. &amp; Moyses cwæð to Aarone: Nim ðin recelsfæt
&amp; efst to ðam folce &amp; for hi gebide, for ðan ðe Godes yrre is
ofer hi &amp; his wite reðegað.
 16.47. Aaron ða ardlice arn to ðam folce &amp; sterde mid
thimiama standende betwynan ðam cucuan &amp; ðam deadum, &amp; bæd for
ðæt folc; ðæt wite ða geswac.
 16.49. &amp; þær wæron ofslagene feowertyne ðusenda of
ðæs folces mæniu &amp; seofonhund manna butan ðam ðe ðær
ofslagene wæron on Chores ceaste.
 16.50. Aaron eode ða eft to Moyse to Drihtnes getelde.
 17.1. &amp; Drihten cwæð to Moyse: Nim nu twelf gyrda æt
ðam twelf mægðum fram þære mægða ealdrum, &amp; heora ælces
naman awrit on his gyrde &amp; Aarones nama beo on Leuies mægðe, &amp;
lege ða gyrda on ðam getelde þær ic ðe to sprece.
 17.5. &amp; þone þe ic geceose, þonne sprytt his gyrd, &amp;
ic gestille fram me Ysrahela ceorunge.
 17.7. Moyses ða dyde swa swa Drihten him bebead.
 17.8. &amp; eode on ærnemerien in to ðam getelde, &amp; efne
ða wæs growende Aarones gyrd on blostmum &amp; on leafum on hnutbeames
wisan.
 17.9. He bær ða ða gyrda to Ysrahela bearnum, &amp; hi
gesawon hwæt þær geswutelod wæs; ælc nam þa his gyrde.
 17.10. &amp; God cwæð eft to Moyse: Ber Aarones gyrde in to
ðam getelde, ðæt heo sy gehealden Israhele to tacne &amp; heora ceorung
geswice, þæt hi ne swelton.
 17.11. &amp; Moyses dyde swa swa him Drihten bebead.
 18.1. GOD geceas Aaron him to sacerde &amp; of his ofsprincge to
his offrunge symle &amp; of Leuies mægðe manega to Leuita Aarone to fylste
to ðam ælicum onsægednyssum, &amp; God sylf him sealde ða
gesetnyssa.
 20.1. ÆFTER þisum comon Israhela bearn to ðam westene Sin,
&amp; ðær sweolt Maria, Aarones swustor, &amp; is ðær bebyrged.
 20.2. Ða næs ðær nan wæter on þam westene þam
folce.
 20.3. &amp; hi ða ciddon swiðe wið Moysen.
 20.6. He clypode ða to Gode.
 20.7. &amp; God cwæð to him: Gang ðu &amp; Aaron &amp;
gegaderiað þis folc geond to ðam stane; &amp; se stan eow sylþ
wæter.
 20.10. Hi comon ða to ðam flinte.
 20.11. &amp; he ætforan him eallon sloh mid ðære gyrde tua
þone flint, &amp; þær fleow sona of ðam flinte wæter swa
genihtsumlice, þæt heora nytena druncon &amp; eall Israhela folc of
ðære anre riðe.
 20.14. Ða sende Moyses ærendracan to Edom þam cynincge;
Bæd þæt he moste faran forð ofer his land be rihtum wege &amp; ne
reppan his nan þingc.
 20.18. Edom ða andwyrde þam ærendracum, &amp; cwæð: Ne
fare ge ðurh me.
 20.20. &amp; he ferde ða sona mid eallon his folce to gefeohte
gearu: &amp; forwyrnde Israhele þæt oferfæreld þurh his land; Hi
gewendon þa aweg, &amp; gewicodon wið ðone munt, þe is Or gehaten.
 20.28. Þær Aaron forðferde &amp; Eleazarus, his sunu, wæs
sacerd for hine.
 20.30. &amp; hi ealle beweopon Aarones forðsið geond <foreign>xxx</foreign> daga
geomriende swyðe.
 21.1. CHANANEUS þa wann wið Israhela bearn, &amp; sige on him
gewann.
 21.2. Ac hi wendon to Gode mid ealre heortan.
 21.3. &amp; hi gehyrde God, &amp; him sige forgeaf, þæt hi
ofslogon þone cyningc &amp; his folc samod mid swurdes ecge &amp; heora burga
towendon.
 21.4. &amp; gewendon him ham ðanon ofer langne weg, þæt hi
þæt land embferdon; þæt folc wearð ða aðryt &amp; ðearle
geswenct mid ðam siðfæte.
 21.5. &amp; ceorodon ongean Godd &amp; ongean Moysen miclum, &amp;
cwædon: Hwi læddest ðu, la, us of Egypta lande, þæt we swulton on
þisum westene; We nabbað naðor ne hlaf ne wæter, &amp; us wlataþ nu
for ðisum leohtostan mete.
 21.6. For ðam ðingon þa sona sende God him to fyrene
næddran, &amp; hi ðæt folc totæron &amp; manega adyddon.
 21.7. &amp; hi to Moyse cwædon: We syngodon swyðe, for ðan
ðe we swa spæcon ongean God &amp; ðe; ac gebide for us, þæt he
afyrsige fram us ða fyrene næddran; Moyses ða gebæd for ðæt
folc.
 21.8. &amp; God cwæð to him: Wyrc ane ærene næddran
&amp; sete upp to tacne, &amp; se ðe tosliten beo, beseo upp to ðære
næddran, &amp; he leofoð sona swa he besyhð on hi.
 21.9. Moyses ða worhte ða ærenan næddran, &amp; sette to
tacne; &amp; þa ðe toslitene wæron beheoldon to ðære næddran
&amp; wurdon gehælede.
 21.10. Hi ferdon ða ðanon mid heora fyrdwicum.
 21.21. &amp; Moyses sende ða to Seon, ðam cyninge Amoreiscre
ðeode, ðisum wordum, &amp; cwæð: Ic bidde ðæt ðu me lyfe ofer
ðin land to farene; Ne reppe we ðine æceras oððe wineardas, eowwer
wæterpyttas; ac swa swa se weg lið we farað, gyf we moton, forð ofer
ðin land.
 21.23. Ða nolde Seon, se cyningc, nateshwon him tiðian þæt
Israhel ferde forð ofer his gemæru, ac gegaderode his folc &amp; ferde him
togenes &amp; feaht swyðe ongean, oð ðæt he feol ofslagen, &amp; his
folc samod, mid swurdes ecge.
 21.25. Hi geeodon ða his land &amp; ealle his burga, &amp;
Israhel wunode þa on þam widgillan lande.
 21.32. Moyses ða sende &amp; het sceawian Azer; þære wic hi
geeodon &amp; ahton þone eard.
 21.33. Hi gewendon ða ðanon &amp; woldon to Basan, ac Og, se
cyning, com him togeanes mid eallum his folce to gefeohte gearu.
 21.34. Drihten cwæð to Moyse: Ne ondræd ðu hine; ic hine
sealde to þinum gewealde &amp; eall his folc &amp; land.
 21.35. &amp; hi fuhton ða swyðe, &amp; Israhel ofsloh Og þone
cyningc, &amp; his suna, &amp; his folc eall to forwyrde, &amp; geahton his
land &amp; ealle his burga.
 22.1. MOYSES ða ferde to Moab mid ðam folce.
 22.2. &amp; se cyningc Balac cwæð to his leode: Swa adylegað
þis folc mid heora fyrdcræfte ealle ða ðe eardiað on urum
gemærum, swa swa oxa gewunaþ to awestenne gærs oð ða wyrtruman
eorðslihtes/ mid toðum.
 22.5. He sende þa his bodan to Balaam ðam witegan, Beores suna
&amp; bæd ðæt he come to wyrigenne þæt folc þe fundode wið
his, &amp; cwæð: Ic wat þæt se bið gebletsod, ðe ðu gebletsast,
&amp; se bið awyrged þe ðu wyrigst.
 22.7. Ða bodan ða comon to Balaan mid sceattum.
 22.18. Balaam andwyrde þam ærendracum &amp; cwæð: ðeah
Balaac me sylle goldes &amp; seolfres an hus full, ic ne mæg awendan Godes
word.
 22.19. Ac beoð her to niht &amp; bidað andsware.
 22.20. Ða com God on niht to Balaam, &amp; cwæð: Nu ðas
men þe feccað; far mid him, swa ðæt ðu do þæt ic ðe bebeode.
 22.21. Balaam ða ferde forð mid ðam bodum on assan ridende.
 22.22. &amp; efne Godes encgel forstod þone weg ðær he wolde
ridan mid atogenum sweorde, swilce he hine slean wolde.
 22.23. Se assa geseah ðone encgel standende, &amp; Balaam ne
geseah; þa forbeah se assa þæs engles swurd, &amp; eode of ðam wege;
Hwæt þa Balaam beot þone assan, wolde ðæt he eode innon þone
weg.
 22.25. Ða fleah se assa gyt forht for þam encgle, &amp; ðyde
his hlafordes fot ðearle to ðam hege; Balaam þa gyt beot þone assan.
 22.26. &amp; se encgel eode in to anum nyrwette, þe he ne mihte
forbugan on naðre healfe, for ðan þe þær nan bige næs.
 22.27. Ða feol se assa adune afyrht for ðam engle, &amp; Balaam
wearð yrre &amp; beot hine gyt swyðor.
 22.28. Ða geopenode Drihten þæs assan muð, &amp; he
cwæð: Hwi beatst ðu me swa swyðe?
 22.29. &amp; Balaam andwyrde: For ðam ðe ðu me beswice, &amp;
ic ðe ofslean wolde, gyf ic swurd hæfde.
 22.30. Ða sæde se assa: Ne eom ic na þin assa þe ðu on
ridst symble; Sege hwænne ic æfre ær þyllic ðe gebude.
 22.31. God þa geopenode Balaames eagon, þæt he geseah þone
engel þe se assa forbeah, mid nacodum swurde, &amp; he hnah to eorðan,
&amp; aleat wið ðæs engles.
 22.32. &amp; se encgel cwæþ: Hwi beote ðu þinne assan efne
nu þrywa?
 22.33. Ic þe ofsloge sona &amp; se assa ne leofode, gyf he ne
forbuge me.
 22.34. &amp; Balaam cwæð: Ic syngode nytende; nyste þæt
ðu stode ongean me, &amp; gyf ðe min færeld mislicað, ic fare eft
ongean.
 22.35. Se encgel cwæð to him: Farr mid þisum mannum, &amp;
warna þæt ðu nan þinc elles ne sprece buton þæt ic þe bebeode;
&amp; Balaam þa rad forð.
 22.36. Se cyning ða, Balac, com him togeanes.
 23.1. &amp; HE arærde sona seofon weofoda; &amp; þær lac
geoffrode on ða ealdan wisan.
 23.8. &amp; cwæð to Balac: Hu mæg ic awyrian þone ðe
God bletsode; &amp; he witegode ða, swa him wissode God, &amp; bletsode
Israhel.
 23.11. &amp; Balac cwæð to him: Ic ðe fette for ði,
þæt ðu mine fynd wyrigdest, &amp; þu hi bletsast.
 23.12. Balaam cwæð ða: Cwyst ðu, mæg ic oþer sprecan
buton ðæt Drihten het?
 23.13. Ða cwæð Balac him to: Cum to oðre stowe mid me.
 23.14. &amp; he eft arærde oðre seofan weofoda, &amp; bletsode
Israhel.
 23.25. &amp; Balac cwæð: Ne ðu hine wyrige, ne ðu hine
bletsa.
 23.26. Ða cwæð Balaam to Balaace ðus: Hu ne sæde ic
ðe þæt swa hwæt swa God me bebude, þæt ic ðæt dyde?
 23.27. &amp; Balac cwæð: Cum, ic ðe læde to oðre stowe,
gyf Gode swa gelicie þæt ðu hi ðanon gewyrige.
 23.28. Hi eodon ða begen up to ðam munte; &amp; he sona
arærde seofan weofoda, &amp; lac geoffrode.
 24.1. &amp; ISRAHEL bletsode, &amp; þa ðingc witegode þe him
gewissode God.
 24.2. He mihte geseon Israhel of ðam munte þanon.
 24.10. Ða yrsode Balac wið Balaam, &amp; cwæð: Ic ðe het
feccan, þæt ðu mine fynd wyrigdest, &amp; þu nu ðrywa hi
bletsodest.
 24.11. Far ðe nu ham: ic hæfde gemynt ðe to arwurðienne on
æhtum &amp; on feo, ac God ðe benæmde ðæs wurðmyntes.
 25.1. HIT stent on oðrum bocum, þæt Balaam swa ðeah
tæhte þam cyningce hu he cuman mihte þæt he hi beswice; &amp; he eac
swa dyde; he beswac hi swa, þæt he sette wifmen æt his hæðengylde
gehende ðam folce, þær hi on locodon; &amp; hi eodon ða to manega of
ðam folce to ðam myltystrum &amp; wið hi hæmdon; &amp; to ðam
hæðengylde bugon.
 25.3. God wearð ða yrre Israhela bearnum, &amp; het Moyses ahon
þa ðe ðæt man dydon.
 25.5. Moyses þa het ða manfullan ofslean, ealle ða ðe bugon
to Belphegor.
 25.8. &amp; þær wurdon ofslagene mid swurdes ecge feower &amp;
twenti ðusenda of ðæs folces mæniu; &amp; Godes yrre geswac &amp; he
him syððan mildsode.
 25.16. God bebead syþþan Moyse, &amp; cwæð: Wrec Israhela
bearn on ðam Madianitiscum &amp; ofsleaþ hi, for ðam þe hi beswicon
eow.
 31.6. MOYSES ða sende sona twelf ðusenda gewæpnodra manna,
to ðam wige caflice.
 31.7. &amp; hi ða ferdon &amp; ðæt folc ofslogon, &amp;
þone cyningc Balac &amp; Balaam samod; &amp; ðæt land aweston &amp; ða
wif heoldon; &amp; comon to Moyse mid micelre huðe.
 31.14. Moyses ða yrsode; &amp; axode hwi hi heoldon ða wifmen
to life, ðe hi forlærdon ær æt ðam hæðengylde.
 31.17. &amp; het hi ða acwellan ealle ða wif ðe weras
hæfdon.
 31.18. &amp; het healdan þa mædena; Hi didon þa swa &amp;
sige hæfdon syððan; &amp; comon to ðam lande þe hi to lædde God,
ðe he Abrahame behet &amp; his ofsprincge.
 26.2. MOYSES getealde ðæs folces mæniu ðe on ðam
westene wæron accennede wigendra manna fram twentigwintre, &amp; sume eac
yldran.
 26.51. &amp; þær soðlice wæron sixhund ðusenda &amp;
feower &amp; twentig ðusenda &amp; seofonhund manna &amp; ðrittig manna.
 26.64. Heora fæderas ealle forðferdon on ðam westene, buton
Caleph &amp; Iosue; hi comon to ðam lande, &amp; mid Israhela bearnum þone
eard geeodon &amp; him betwynan dældon, swa swa him dihte Iosue.

END_TEXT
START_TEXT

Deut
B8.1.4.5.
Deuteronomy (London, British Library, MS. Cotton Claudius B.IV): Crawford 1922, 333-76.



 0.1. Her ongynð seo boc ðe is genemned on Ebreisc <foreign>Helle
Adabarim</foreign>, and on Grecisc <foreign>Deuteronomium</foreign>, &amp; on Leden <foreign>Secunda Lex</foreign>, &amp;
on Englisc Seo æftre æ.
 1.1. ÐIS synd ða word ðe Moyses spræc to eallum Israhela
folce begeondan Iordane on ðam feldwestene wið ða Readan Sæ, betwux
Pharan &amp; Thophel &amp; Laban &amp; Aseroh, ðær micel gold is,
endleofan daga færeld on Choreb, ðurh Seir dune weg oð Cadesbarne.
 1.3. On ðam feowerteoþan geare on ðam endlyftan monðe on
ðam forman dæge ðæs monðes, he spræc to him ealle ða ðingc
ðe Drihten him bebead, syððan he sloh Seon, Amorrea cyningc, se wunode on
Esebon, &amp; Og, cyningc on Basan, se wunode on Aseroth &amp; on Edrai
begeondan Iordane on Moab lande; Moyses geswutelode ða æ, &amp; cwæð:
Drihten ure God sprecð to us on Oreb, &amp; cweð: Genoh lange ge wunedon on
ðisse dune.
 1.7. Cyrrað &amp; farað to Amorrea dune &amp; to oðrum
feldlandum &amp; dunlandum &amp; to unhehrum landum on suðhealfe wið ða
sæ Chanaan landes &amp; Libani, oð ðæt micele flod Eufraten.
 1.8. Be ðam lande Drihten cwæð: Nu ic hit sealde eow,
farað inn &amp; habbað þæt, ðæt Drihten foreswor eowrum
fæderum, Abrahame &amp; Isaace &amp; Iacobe, ðæt he hit sealde him
&amp; hira ofsprincge æfter him.
 1.9. &amp; ic cwæð to eow on ðære tide: Ne mæg ic ana
eow acuman, for ðan ðe Drihten eow gemænifylde, &amp; eower is to dæg
swa fela swa steorrena.
 1.11. Drihten, eower fædera God, geice fela ðusenda to þison
getele, &amp; bletsige eow swa he eow behet: Næ mæg ic ana eower gemang
acuman &amp; eower swarnyssa &amp; eowre saca.
 1.13. &amp; ic cwæð to eow: Ceosað eow wise men of eowrum
cynne &amp; gleawe &amp; ða ðe heora drohtnung si afandod; &amp; ic gesette
hig eow to ealdrum.
 1.14. Ða andswarodon ge me, &amp; cwædon: Wel ðu sprecst.
 1.15. &amp; ic nam wise men &amp; welborene, &amp; sette hi to
ealdrum &amp; to hundredmannum &amp; to fiftigesmannum &amp; to
teoþingmannum, þe eow lærdon ælc ðingc.
 1.16. &amp; ic bebead him, &amp; cwæð: Demað ælcon men
riht, sy hit burga mann, sy hit utacymene.
 1.17. Demað ðam rican swa ðam heanan, &amp; ðam lytlan swa
ðam miclan, for ðam ðe hit is Godes dom; Gyf eow ænig ðingc ðince
earfoðlic, secgað hit me &amp; ic hit bete.
 1.20. Ic cwæð to eow: Farað to ðam lande þe God behet
eowrum fæderum, &amp; habbað hit: ne ondræde ge eow, ne nan ðingc ne
forhtiað.
 1.22. &amp; ge andswaredon me, &amp; cwædon: Vton sendan
sceaweras, ðæt sceawion ðæt land &amp; cyðan us on hwylcne weg we
faran sceolon &amp; to hwylcum burgum.
 1.23. &amp; ic sende twelf men of eow.
 1.24. &amp; hi foron &amp; ðæt land sceawodon &amp; us
ðæs landes wæstmas brohton, &amp; cwædon: God is ðæt land ðe
God us syllan wile.
 1.26. Ða noldon ge faran for eowre geleaflyste, &amp; ne gelyfdon
Drihtnes spræce.
 1.27. &amp; ge murcnodon, &amp; cwædon: Drihten us hatað,
&amp; for ðam he alædde us ut of Egypta lande, to ðam ðæt he us
sealde on Amoreiscra hand to ofsleanne.
 1.28. Hwyder fare we?
 1.28. Ða bodan us færdon, &amp; cwædon: ðær is micel
folc &amp; maran men ðonne we, &amp; micla burga &amp; oð heofun fæste;
ðær we gesawon Enachis suna.
 1.29. And ic cwæð to eow: Ne forhtiað &amp; ne ondrædað
hi.
 1.30. Drihten eower God, ðe eower lateow is, he fyht for eow, swa
he dyde on Egypta lande beforan eallum folce.
 1.31. &amp; ge sylfe on westene gesawon: Drihten, eower God, eow
bær on eallum ðam wegum ðe ge foron, swa man byrð lytle cyld, oð
ðæt ge comon to ðisse stowe.
 1.32. &amp; ge furðon ne gelyfdon Drihtne, eowrum Gode.
 1.33. Se eode beforan eow on wege &amp; mearcode ða stowa ðe ge
eowre geteld on slean sceoldon; on niht he tæhte eow ðurh fyr &amp; on
dæg ðurh genip.
 1.34. &amp; ða Drihten eowre spræca gehyrde, he wæs swyðe
yrre, &amp; swor, &amp; cwæð: Ne syhð nan man of ðisse wyrrestan
cneoresse ðæt gode land, ðe ic mid aðe behet eowrum fæderum buton
Caleb, Iepones sunu; he hit gesyhð &amp; ic hit sylle him &amp; his bearnum,
for ðam ðe he fyligde me.
 1.37. Næs ðæt nan wundor ðæt Drihten wæs ðam
folce gram, þonne he wæs me yrre for eowre scylde, &amp; cwæð to me:
Ne færst ðu ðider; Ac Iosue Nunes sunu, þin þen, he færð
ðyder in for ðe; mynga hine &amp; gestranga hine; &amp; he todælð
ðæt land Israhela folce.
 1.39. Eowre lytlingas &amp; ða cild ðe nyton nanes ðinges nan
gescead ne godes ne yfeles, hi farað inn, &amp; ic him sylle ðæt land.
 1.40. Ge cyrrað &amp; farað on ðæt westen ður ða
Readan Sæ, &amp; ðoliað ðæs ðe eow God behet for eowre
ungehyrsumnysse &amp; eowre geleafleaste.
 3.23. IC bæd Drihten on ða tid, &amp; ðus cwæð: Drihten
God, ðu ðe ongunne ætywan ðinum ðeowe ðine mærðe &amp; ðine
strengstan hand, nis soðlice nan oðer Godd ne on heofone ne on eorðan,
ðe mæge weorcean ða weorc ðe ðu wyrcst, &amp; beon wiðmeten
ðinre strengðe.
 3.25. Alyfe me to farenne &amp; to geseonne ðæt seloste land
begeondan Iordane, &amp; ða gecorenustan dune &amp; Libanum.
 3.26. &amp; Drihten me wæs yrre for eowre scylde, &amp;
cwæð to me: Genoh hyt is nu; ne sprec ðu nateshwon lengc to me ymbe
ðis ðingc.
 3.27. Astih on Fasgan muntes cnæpp, &amp; beseoh to westdæle
&amp; to norðdæle &amp; to suðdæle &amp; to eastdæle: ne
oferfærst ðu soðlice Iordane.
 3.28. Beod Iosue &amp; gestranga hine, for ðam ðe he stæpð
beforan þison folc &amp; todælð him ðæt land, ðæt he geseon
sceall.
 3.29. &amp; we wunedon on ðære dene wið Phogores templ.
 4.1. LA Israhel; gehyr nu bebodu &amp; domas ðe ic lære, &amp;
do ða, ðæt ðu sy langlife &amp; fare inn &amp; hæbbe ðæt land,
ðæt Drihten, eower fædera God, eow syllan wile.
 4.2. Ne ice ge nan ðingc to ðam worde ðe ic eow to sprece, ne
ge ne wanion of ðam; Gehealdað Drihtnes bebodu, eowres Godes, ðe ic eow
bebeode.
 4.3. Ge gesawon ealle ða ðingc ðe Drihten dyde ongen
Belphegor, hu he forbrytte ealle his biggengan beforan eow.
 4.5. Ge witon ðæt ic lærde bebodu &amp; rihtwisnyssa, swa
Drihten God me bebead.
 4.8. Hwylc oðer ðeod is swa mære, ðe hæbbe laga &amp;
rihte domas &amp; ealle æ ðe ic to dæg foresette beforan eow?
 4.9. Gehealdað eow sylfe &amp; eowre sawle geornlice; ne cuman
eow ðas word of gemynde swa lange swa ge libbon; lærað eowre suna &amp;
eowre magas, þæt hi healdon ða bebodu ðe ic eow bead.
 4.15. Ne gesawe ge nane anlicnesse on ðam dæge ðe Drihten
spræc to eow on Oreb on fyres midlene.
 4.16. Ne wyrce ge eow ðe ma nane anlicnyssa ne wæpmannes, ne
wifmannes, ne nanes nytenes, ne fugeles ne wyrmes, ne fisces.
 4.19. Ne behealdon ge heofonan, ne sunnan, ne monan, ne steorran,
ðe læs ðe ge ðurh gedwyld on hi gelyfon; God hi gesceop eallum mannum
to bryce.
 4.20. Soðlice Drihten eow alædde of Egypta lande to ðam
ðæt he hæfde eow to agenum folce.
 4.21. Eft he cwæð: Drihten wæs me yrre for eowrum
spræcum, &amp; swor ðæt ic ne oferfore Iordane ne ne come on ðam
selustan lande, ðe Drihten eow syllan wile.
 4.22. Nu swelte ic her on lande: ne fare ic ofer Iordane, ac ge
farað &amp; agað ðæt gecorene land.
 4.23. Warniað eow ðæt ge næfre ne forgyton Drihtnes wedd,
eowres Godes, ðe he eow behet.
 4.25. Gyf ge þonne minum worde ne gelyfað &amp; Drihtnes beboda
forhogiað, ic hæbbe to dæg gewitnysse heofon &amp; eorðan ðæt ge
forwurðað raðe on ðam lande, ðe Drihten eow to gelet; ne beo ge
ðæron nane hwile.
 4.27. Ac Drihten eow todrifð geond ealle ðeoda, ðæt eower
byð feawa on ðam lande to lafe.
 4.28. &amp; ge ðeowiað fremdum godum, manna handgeweorc,
treowene &amp; stænene; ða ne geseoð, ne ne gehyrað, ne hi ne etað,
ne hi ne drincað.
 4.29. &amp; ðonne ge gemunað Drihten, eowerne God, &amp; hine
secað, ðonne gemete ge hine, gyf ge hine mid inweardre heortan secað,
&amp; mid ealle mihte.
 4.30. On ðære ytemestan tide ge beoð gecyrrede to Drihtne,
eowrum Gode, &amp; ge gehyrað his stemne, for ðam ðe he is mildheort God;
ne forlæt he eow, ne he eallunga ne adylgað eow, ne he ne forgyt his wedd,
on ðam he swor eowrum fæderum.
 4.32. Axiað be ealdon dagon ðe wæron ær þonne ge, of
ðam dæge ðe Drihten man gesceop ofer eorðan, fram ufeweardum heofone
&amp; oð his ende, hwæðer æfre gewurde ðus gerad ðingc, oððe
hwæðer ænig man gehyrde Godes stefne &amp; his word, swa swa ge
gehyrdon &amp; gesawon.
 4.39. Ongytað eornostlice to dæg on eower heortan ðæt
Drihten sylf is God &amp; nis nan oðer ne uppe on heofonum ne nyðer on
eorðan.
 4.40. Gehaldað his beboda &amp; domas ðe ic eow beode, þæt
eow sy well &amp; eowrum bearnum æfter eow, &amp; ðæt ge ðurhwunian
lange on ðam lande ðe Drihten, eower God, eow syllan wile.
 4.44. Ðis is seo æ ðe Moyses foresette beforan Israhela
folce, &amp; laga &amp; domas, ðus cweðende.
 5.1. LA Israhel, gehyr nu godcunde domas &amp; leorniað ða
&amp; eac wyrceað.
 5.2. Drihten God behet us wedd on Oreb.
 5.3. Ne sealde he wedd urum fæderum, ac us ðe nu gyt
lybbað.
 5.4. Ansyne to ansyne he spræc to us on ðam munte of ðæs
fyres midlene.
 5.5. Ic wæs dælre betwux Gode &amp; eow on ða tide ðæt
ic cuðe eow his word, &amp; he cwæð: Ic eom Drihten, eower God, ðe eow
ut alædde of Egypta lande of ðeowte.
 5.7. Nafa ðu fremde godas beforan me.
 5.8. Ne wyrce ðu græftgeweorc, ne nanes cynnes anlicnyssa, ne
ða ne wurða; Ic eom Drihten, eower God, ðe wrece fædera unrihtwisnyssa
on hyra bearnum, &amp; miltsige ðam ðe me lufiað &amp; mine bebodu
healdað.
 5.11. Ne nemne ge Drihtnes naman on idel, for ðam ðe ne byð
he unscyldig, se ðe for idelum ðincge his naman nemð.
 5.12. Healdað ðone restendæg, ðæt ðu hine halgie, swa
Drihten ðe bebead, &amp; ðus cwæð: Wyrc syx dagas &amp; freolsa ðone
seofoðan.
 5.15. Gemunað ðæt ge sylfe wæron ðeowe on Egypta lande
&amp; ic eow alysde.
 5.16. Arwurða ðinne fæder &amp; ðine modor, ðæt ðu
sy langlife &amp; ðæt ðu sy welig on ðam lande ðe God ðe syllan
wile.
 5.17. Ne beo ðu manslaga.
 5.18. Ne unrihthæme ðu.
 5.19. Ne stel ðu.
 5.20. Ne sege ðu lease gewitnessa.
 5.21. Ne gyrn ðu ðines nextan wifes, ne his huses, ne his
landes, ne nan ðæra ðinga þe his beo.
 5.22. Ðis synd ða word ðe Drihten spræc to eallum Israhela
folce on ðam munte on ðæs fyres midlene &amp; ðæs genipes, micelre
stefne, &amp; wrat ða on twam stænenum tabulum &amp; sealde me.
 5.23. Æfter ðam ðe ge gehyrdon his word &amp; gesawon ðone
munt byrnan, ða cwædon to me ða ealdras &amp; ða betstborenan men: Nu
we gesawon Godes mægenðrym &amp; his micelnyssæ; we gehyrdon his stefne
on fyres midlene, &amp; we ongeaton to dæg ðæt Godd spræc wið
men, &amp; se leofað.
 5.25. Hwi swelte we &amp; forwurðað on ðisum mæstan fyre;
Witodlice gyf we lengc gehyrað Drihtnes stefne, ures Godes, we
forwurðað.
 5.26. Hu mæg ænig man lyfiende Godes stefne gehyran &amp; eac
libban?
 5.27. Ga ðu &amp; gehyr ða ðingc ðe Drihten, ure God, þe
secge &amp; sege us; &amp; we gehyrað ðe &amp; doð ða.
 5.28. Ða Drihten ðæt gehyrde, ða cwæð he to me: Ic
gehyrde ðises folces word, ðe hi spæcon well.
 5.29. Hwanon cymð him swylc geðanc, ðæt hi ondredon me
&amp; healdon mine bebodu, ðæt him sy wel on ecnysse &amp; heora bearnum?
 5.30. Sege him ðæt hi faron to heora geteldum.
 5.31. Stand ðu her mid me, &amp; ic secge ðe ealle bebodu &amp;
godcunde æ &amp; domas; lære hi, ðæt hi don ða on þam lande ðe
ic him to æhte sylle.
 5.32. Healdað ða ðingc ðe Drihten, eowwer God, eow bebead;
ne ahylde ge naðer ne on ða wynstran healfe ne on ða swyðran.
 5.33. Ac gað rihte on ðone weg ðe Drihten eow bebead,
ðæt ge libbon &amp; eow sy well &amp; eowre dagas syn gelencgede on ðam
lande, ðe ge agon sceolon.
 6.4. GEHYRE, Israhel; Dryhten, ure God, is an God.
 6.5. Lufa ðinne Drihten mid ealre ðinre heortan &amp; mid
eallum mode &amp; mid eallum mægne.
 6.6. &amp; healdað ða word ðe ic ðe bebeode &amp; lære
ða ðinum bearnum, ðonne ðu sitte on ðinum huse, &amp; writ ða on
ðinum þærscwolde &amp; on ðines huses durum.
 6.10. &amp; ðonne Drihten, eower Godd, eow in gelæt on
ðæt land, ðe he foreswor eowrum fæderum, Abrahame &amp; Isaace &amp;
Iacobe, &amp; he eow sylð miccle burga &amp; ða selustan gebytlu &amp;
fulle hus ælces welan ða ðe ge ne worhton, &amp; wæterpyttas ðe ge
ne dulfon, wingeardas &amp; elebeamas ðe ge ne plantodon, &amp; ge etað
&amp; beoð gefyllede.
 6.13. Warniað geornlice ðæt ge ne forgyton Drihten, ðe eow
ut alædde of Egypta lande of ðeowetes huse; Geeaðmede Drihten, ðinne
God, &amp; ðeowa him anum &amp; swera on his naman.
 6.14. Ne far ðu æfter fremdum godum, ði læs ðe God
yrsie ongean ðe.
 6.16. Ne fanda ðu ðines Godes, swa ðu dydest on ðære
costnungstowe.
 7.11. GEHEALDAÐ eornostlice ða bebodu &amp; ða godcundan æ
&amp; domas, ðe eow to dæg bebeode ðæt ge don.
 7.12. Gyf ðu hi gehyltst, Drihten ðin God gehealt ðæt wedd
&amp; ða mildheortnysse ðe he swor eowrum fæderum.
 7.13. &amp; he lufað &amp; gemænifylt and he bletsað eow
&amp; eowre wæstmas on ðam lande ðe he foreswor eowrum fæderum.
 7.14. Ge beoð gebletsod toforan eallum oðrum mannum; ne bið
mid eow nan ðingc unberendes, ne on mannum ne on nytenum.
 7.15. Drihten adrifð fram eow ælc yfel &amp; wyrpð ongean
eowre fynd.
 8.19. GYF ge ðonne forgymeleasiað Drihtnes bebod, eowres Godes,
&amp; fyliað fremdum godum, ic secge eow to soðan ðæt ge forwurðað
mid ealle, gyf ge beoð ungehyrsume Drihtnes beboda.
 9.4. NE wene ge na ðæt Drihten, eower God, fordyde eowre fynd
&amp; sealde eow ðæt seluste land for eowre rihtwisnyssae, ac he hi
fordyde for heora arleasnysse.
 9.5. &amp; ðæt ðæt word wære gefylled, ðe he mid
aðe behet eowrum fæderum, Abrahame &amp; Isaace &amp; Iacobe.
 9.6. Wite ge to soðum ðingum ðæt God ne sealde eow for
eowre godnysse ðæt seluste land to æhte, for ðam ðe ge synd ealra
folca ungeleaffulluste &amp; heardheorteste.
 9.7. Gemunat &amp; ne forgytað, hu swyðe ge gremedon Drihten on
ðam westene; Of ðam dæge ðe he eow ut alædde of Egypta lande oð
ðisne andweardan dæg, æfre ge fliton &amp; wunnon ongean Drihten.
 9.8. On Oreb ge hine gremedon &amp; he wæs yrre &amp; wolde eow
fordon.
 9.9. Ða astah ic on ðone munt &amp; bær ða stænenan
bredu, on ðam wæs ðæt wedd ðe Drihten wið eow gecwæð, &amp;
ic ðurhwunode on ðam munte feowertig daga &amp; feowertig nihta, swa
ðæt ic ne æt ne ne dranc.
 9.10. &amp; Drihten me sealde twa stænene tabulan mid Godes
fingre awritene.
 9.11. &amp; ða feowertig daga &amp; efenfela nihta agane
wæron, Drihten me sealde ða bredu.
 9.12. And cwæð to me: Aris &amp; gang nyðer, for ðam ðe
ðin folc, ðe ðu ut alæddest of Egypta lande, forleton raðe mine
bebodu &amp; ðone weg ðe ðu him geswutelodest, &amp; hi guton him
hæðenne god.
 9.13. &amp; Drihten cwæð eft to me: Ic geseo ðæt ðis
folc is heardheort &amp; ungeleaffull; Læt me, ðæt ic hi fordo &amp;
adylgie heora naman under heofone, &amp; ic gesette ðe ofer ða ðeode ðe
is mare ðonne ðeos &amp; strengre.
 9.15. Ða ic nyðer eode of ðam byrnendan munte &amp; hæfde
ða twa bredu on twam handum, &amp; ic geseah ðæt ge syngodon beforan
Gode, &amp; worhton eow gegoten cealf, &amp; wurðodon hit for God, &amp;
forleton raðe ðone weg ðe Drihten eow æteowde.
 9.17. Ic wearp ða bredu of minum handum &amp; tobræc hi
beforan eow.
 9.18. &amp; ic feoll beforan Drihtne, swa ic ær dyde; feoworti
daga &amp; feoworti nihta ne æt ic ne ne dranc, for eallum eowrum synnum
ðe ge dydon ongean God &amp; hine gremedon.
 9.19. Ic ondred soðlice his graman &amp; his yrre, for ðam ðe
he wæs astyrod ongean eow &amp; wolde eow fordon; &amp; Drihten me gehyrde
&amp; tiðode me.
 9.20. He wæs yrre wið Aaron &amp; wolde hine fordon, &amp; ic
gebæd for hine.
 9.21. Eowerne gylt ðe ge worhton, ðæt wæs þæt cealf,
ic nam &amp; forbærnde &amp; brytte to duste, &amp; wearp on ða burnan
ðe of ðam munte scyt.
 9.22. On bryne &amp; on costnunge &amp; on gewilnunge byrgenum ge
gremedon Drihten.
 9.23. Ða he sende eow of Cadesbarne, &amp; ðus cwæð:
Farað &amp; habbað ðæt land ðe ic eow sealde: &amp; ge forhogodon
Drihtnes gebod, &amp; ge noldon him gelyfan, ac wæron æfre wiðerwearde
on ðam dæge ðe ic eow cuðe.
 9.25. Ic læg beforan Drihtne feowortig daga &amp; feowortig
nihta, on ðam ic hine bæd eaðmodlice ðæt he eow ne fordyde, swa he
cwæð ðæt he don wolde.
 9.26. &amp; ic cwæð: Drihten God, ne forspil ðu ðin folc
&amp; ðine yrfeweardnisse, ðe ðu alysdest, ða ðu hi ut alæddest of
Egypta lande.
 9.27. Gemun ðinra ðeowa, Abrahames &amp; Isaaces &amp; Iacobes;
ne beheald ðu þises folces heardheortnysse &amp; arleasnysse, ðæt
ðæs landes menn, ðe ðu hi of alæddost, ne secgon: Drihten hi ne
mihte gelædan on ðæt land ðe he him behet, ac he hi hatode &amp; for
ðam he hi lædde ut, ðæt he hi ofsloge on ðam westene.
 10.1. ON ðære tide Drihten cwæð to me: Wyrce ðe twa
stænene tabulan, swylce ða ærran wæron, &amp; astih to me on ðone
munt, &amp; wyrc treowene earce.
 10.2. &amp; ic write on ðam bredum ða word ðe wæron on
ðam ðe ðu ær bræce: &amp; lege ða on ða earce.
 10.3. Ic worhte earce of sethimtreowum &amp; stænene tabulan,
swylce ða ærran wæron, &amp; ic astah on ðone munt &amp; hæfde hi
on minum handum.
 10.4. &amp; he wrat on ðam bredum ða tyn word ðe on ðam
oðrum awritene wæron, &amp; sealde hi me.
 10.5. &amp; ic eode nyðer of ðam munte &amp; lede ða bredu on
þa earce, ðe ic worhte, ðær hi synd of ðisne dæg, swa Drihten me
bead.
 10.8. On ða tide he bead ðæt Leuies mægð bære ða
earce, &amp; stode beforan him on ðenunge, &amp; bletsode Godes naman oð
ðysne andweardan dæg.
 10.10. Ic stod on ðam munte, swa ic ær dyde, feowertig daga
&amp; feowortig nihta, &amp; Drihten me gehyrde &amp; nolde eow fordon.
 10.11. &amp; he cwæð to me: Ga beforan ðison folce to ðam
lande ðe ic behet heora fæderum to syllenne.
 10.12. La Israhel, ne bit God ðe nanes ðinges, buton ðæt
ðu ondræde Drihten ðinne Godd &amp; lufie hine &amp; ðeowige him mid
eallum mægne &amp; mid eallum mode.
 10.13. &amp; gehealde Drihtnes bebodu &amp; his æ, ðe ic ðe
to dæg bebeode.
 10.14. Heofon &amp; heofona heofon &amp; eorðe &amp; ealle ða
ðingc ðe synd on him synd Drihtnes, eowres Godes.
 10.17. Drihten sylf is goda God, mære God &amp; mihtig egesful;
ne wandað he for ricum ne for heanum.
 10.18. He demð steopcildum &amp; wudewum; he lufað fordrifene
&amp; sylð him andlyfene &amp; scrud.
 10.19. Lufiað fordrifene, for ðam ðe ge sylfe wæron
fordrifene &amp; utancymene of Egypta lande.
 10.22. Hundseofontigra sum eowre fæderas wæron on Egypta
lande, &amp; Drihten, eower God, eow gemænigfylde swa heofonas tungla.
 11.1. LUFIAÐ Drihten eowerne God, &amp; wyrceað his bebodu
&amp; his æ &amp; his domas on ælcne timan.
 11.2. Oncnawað to dæg ða þingc ðe eowre bearn nyton,
ða ðe ne gehyrdon Drihtnes lare, eowres Godes, &amp; his mærða &amp;
his strengða, &amp; ða tacnea, ðe he worhte on Pharaone cinincge onmiddan
Egypta lande, &amp; on eallum Egypta here &amp; on horsum &amp; on cratum, hu
ðære Readan Sæ wæteru hi adrencton, ða hi eow drifon, &amp;
Drihten hi adylgode oð ðisne andweardan dæg.
 11.5. &amp; gemunað hwæt he eow dyde on ðam westene, oð ge
comon to ðisse stowe, &amp; hu seo eorðe forswealh Dathan &amp; Abiron mid
husum, &amp; geteldum, &amp; mid eallum hyra spedum þe hi hæfdon, onmiddan
Israhela folce.
 11.7. Ge gesawen ealle ða mæran Drihtnes weorc, þe he
worhte, &amp; gehyrdon his word ðus cweðende; Nu to dæg ic sette beforan
eow bletsunga &amp; wyrignysse: bletsunge, gyf ge hyrsumiað Drihtnes bebodum,
eowres Godes, ðe ic eow to dæg bebeode, wyrignyssa, gyf ge ne hyrað
Drihtnes bebodum, ðe he eow bebead, &amp; gað æfter fremdum godum ðe
ge ne cunnon.
 11.25. Ðonne Drihten eow gelæt on ðæt land ðe ge to
farað on to eardigenne, þonne set he bletsunga uppan Garizim dune &amp;
awyrignysse uppan Hebald dune, ða synd begeondan Iordane be ðam wege ðe
lið to sunnan setlgange on Chananeus lande, se eardað on feldlandum wið
Galgalam &amp; wið ða langan dene.
 12.32. WYRCEAð ealle ða ðingc ðe Drihten eow bebead, &amp;
ne ice ge nan ðingc ðærto, ne ne waniað.
 13.1. GYF ænig witega arise betwynan eow, &amp; secge ðæt
hine mæte swefen, &amp; secge tacnu &amp; forebeacnu, &amp; hit agæð
eall swa he sprycð, &amp; he cwyð to eow: Vton gan &amp; fylian fremdum
godum ðe ge ne cunnon &amp; uton ðeowian him.
 13.3. Ne hlyste ðu his worda , for ðan ðe Drihten fandað
eower, hwæðer ge hine lufian mid eallum mode.
 13.4. Fyliað Drihtne, eowrum Gode, &amp; ondrædað hine &amp;
healdað his bebodu &amp; gehyrað hine &amp; ðeowiað him.
 13.5. Slea man ðone leasan witegan, for ðam ðe he awende eow
fram Drihtne, eowrum Gode, ðe eow ut alædde of Egypta lande, &amp; for
ðam ðe he dyde ðæt ge dweledon of ðam wege ðe Drihten eow bebead,
ðæt ge adrifon yfel fram eow.
 13.6. Gyf ðin broðor ðe lære dearninga, oððe ðin
suna, oððe ðin dohtor, oððe ðin wif, oððe ðin freond, &amp;
ðus cweðe: Vton gan &amp; ðeowian fremdum godum.
 13.8. Ne hyre ðu him, ne ðu him ne ara, ðæt ðu him
gemiltsige &amp; hine bedyhlige, ac ofsleah hine ðærrihte.
 13.10. &amp; oftorfa ðu &amp; eall ðæt folc hine mid stanum
for ðam ðe he wolde ateon ðe fram Drihtne, þinum Gode, ðe ðe ut
alædde of Egypta lande of ðeowettes huse, ðæt eal Israhela folc
ondræde, ðonne hi ðæt gehyrað, &amp; nateshwon nan ðingc ne don
eft swylces.
 14.1. BEOÐ Drihtnes bearn, eowres Godes: ne efesiað eow, ne
eowre hær ne scerað, for ðam ðe Drihten eow geceas him to syndrigum
folce ofer ealle oðre folc.
 14.22. Syle ðone teoðan dæl ealra ðinra wæstma ælce
geare Drihtne, ðinum Gode, on ðære stowe þe he gecyst ðæt man his
naman on nemne, &amp; leorna ðæt ðu ondræde Drihten on ælce tid.
 14.24. Gyf se weg swa lang beo, ðæt þu ðine þingc
ðyder bringan ne mæge, ðonne syle ðu hi wið wurðe &amp; bring
ðæt wurð to ðære stowe; &amp; bige ðær mid ðam ylcan feo swa
hwæt swa ðe licie, hryðera &amp; sceap &amp; win &amp; beor &amp; eal
ðæt ðe licie, &amp; et ðær beforan Drihtne; ðu &amp; ðin
hiwræden, &amp; se sacerd ðe binnan þinre byrig beo.
 15.1. &amp; GYF ðinra freonda ænig beo binnan ðinre byrig on
ðam lande ðe Drihten, ðin God, ðe syllan wile, &amp; him gelimpe
ðæt he ðearfa beo, ne beo ðu swa heardheort ðæt ðu him ðines
godes wyrne.
 15.8. Ac syle him to læne swa hwæt swa he beðurfe &amp; he
ðe bidde, þæ læs he wrege ðe to Drihtne &amp; hit wurðe ðe to
hearme.
 15.10. Ne wanda ðu ðæt ðu ðinum frynd ne helpe ðær
he beðurfe, &amp; Drihten, eower Godd, eow bletsie on æclne timan.
 15.11. Ne beo ge butan ðearfan on ðam lande ðær ðu on
wunie, for ðam ðe ic bebead ðæt ðu dohtest ðinum breðer &amp;
wædlan &amp; ðearfan.
 15.12. Gyf ðu gebicge ænne mann, ðeowige he ðe six gear,
&amp; freo hine on ðam seofoðan.
 15.13. &amp; þonne þu hine freoge, ne læt ðu hine gan
idelhende fram ðe.
 15.14. Ac syle him formete on hlafe &amp; on sufle &amp; on wine,
ðæt Drihten, ðin God, ðe bletsie.
 15.15. Gemun ðæt ðu wære ðeow on Egypta lande &amp;
Drihten ðe alysde.
 15.16. Gyf se ðeowa þonne cweðe ðæt he nelle fram ðe
faran, for ðam ðe he lufað ðe &amp; þine hiwrædene, nim ðonne
anne æll &amp; þurhsting his eare æt ðines huses ðura &amp; beo he
ðe syððan ðeow on ecnysse.
 16.18. SETE deman &amp; lareowas, ðæt hi demon rihtne dom,
&amp; ne wendon ne hider ne ðyder; Ne wanda ðu for rican ne for heanum ne
for nanum sceatte, for ðam medsceattas ablendað wisra manna geðancas
&amp; awendaþ rihtwisnessa word.
 16.20. Fylige rihtlice ðam rihte, ðæt ðu libbe lange on
ðam lande ðe Drihten, ðin God, ðe sylð.
 17.2. GYF ænig mann ðeowige fremdum godum, &amp; geeaðmede
hine to sunnan &amp; to monan, &amp; hit man to soðan ongyte, oftorfie hine
mann mid stanum.
 17.15. Ne ceos ðu ðe cyningc of nanre oðre ðeode mannum
buton of ðinum agenum cynne.
 18.10. &amp; WARNA ðe ðæt ðu ne gyme drycræfta ne
swefna ne hwatena, ne idelra galdra, ne ne axa nane wiccean rædes, ne sece
ðu riht æt deadum.
 18.12. Soðlice Drihten onscunað ealle ðas ðingc &amp; for
ðylcon gylte he eow fordeð.
 18.17. Drihten cwæð: Gyf ge nellað ða word gehyran, ðe
eow bebodene synd on minum naman, ic hit wrece on eow.
 19.16. GYF ænig man oðerne wrege &amp; him hwylcne gylt
onsecge; smeage man geornlice hwæðer hit soð sy, &amp; gyf hit ðonne
leas bið, beo se leasa gewita ðæs ylcan wyrðe, ðe he wolde ðæt
se oðer wære.
 20.10. GYF ðu wille ænige buruh oferwinnan, beod him ærest
sibbe.
 20.11. Gyf hi ðonne on hand gað &amp; ða gatu ondoð,
þonne beon hi ealle gesunde &amp; ðeowion ðe &amp; beon ðine
gafolgyldan.
 20.12. Gyf hi ðonne ðæt nellað &amp; willað ongen ðe
feohtan, ofsleah ælcne wæpnedman, butan wifum &amp; cildum.
 21.18. GYF ænig man hæbbe modigne sunu &amp; rancne, ðe
nelle hyran his fæder &amp; his meder, ðonne nimon hi hine &amp; lædon
to ðære burge deman, &amp; cweðon to him: ðis is uncer ungehyrsuma
sunu; he forhogað ðæt he hyre uncer lare; he begæð unætas &amp;
oferdrynceas &amp; galscype.
 21.21. Oftorfie eall seo burhwaru hine mid stanum to deaðe.
 21.22. Ðonne man bið deaðes scyldig &amp; hine man on gealgan
ahehð, byrge hine man ðæs ylcan dæges, ði læs ðe ðæt land
sy besmiten ðurh hine.
 22.5. NE scryde nan wif hi mid wæpmannes reafe, ne wæpman mid
wifmannes reafe.
 22.22. Gyf ænig man hæme mid oðres wife, swelton hi buta.
 22.28. Gyf ænig man ofernime unbeweddod mæden &amp; hit
wurð cuð, sylle hire fæder fiftig yntsena seolfres &amp; hæbbe hi
æfre syððan to wife swa lange swa he libbe.
 23.19. NE læne ðinum breðer nan ðingc to hyre, ac fremdum
men.
 23.21. Ðonne ðu behat behætst Drihtne, ðinum Gode, ne
wanda ðu ðæt ðu hit ne gelæste, for ðam ðe he hit wile habban,
&amp; gyf ðu dead bist, ðu byst scyldig.
 23.22. &amp; gyf ðu nan ðingc ne behætst, ðu byst
clæne.
 23.24. Gyf ðu gange binnan ðines freondes wingeard, et
ðæra bergena, swa fela swa ðu wille, &amp; ne ber ðu na ma ut mid
ðe.
 23.25. &amp; gyf ðu gange ofer his æcer, brec ða ear &amp;
gnid, &amp; ne rip ðu na mid sicele.
 24.5. ÐONNE man niwan wif nimð, ne fare he ut to gefeohte, ne
him nan man utfæreld ne beode, ac beo him æt ham butan gylte on his huse,
ðæt he geblissige an gear mid his wife.
 24.7. Gyf ænig man sylle his broðor wiþ wurðe, si he
ofslagen.
 24.12. Nafa ðu nanes ðearfan wedd mid ðe nihtlangne fyrst, ac
agyf hit him sona ær sunnan setlgange, ðæt he bletsie ðe, þonne he
gerest on his reafe, &amp; ðæt ðu hæbbe rihtwisnysse.
 24.16. Ne slea man fæderas for suna gylton, ne suna for
fædera gylton, ac swelte anra gehwylc for his agenum gylte.
 25.5. GYF twegen gebroðra eardiað ætsamne, &amp; hyra oðer
bið dead butan bearnum, ne nime ðæs forðfarenan laf nanne oþerne man
buton his broðor, ðæt he awecce his broðor sæd; &amp; nemne man
ðone frumcennedan sunu be ðæs deadan naman, þæt his nama ne beo
adylegod of Israhela folce.
 25.7. Gyf he ðonne nelle niman his broðor lafe, þe him seo
æ bebyt to hæbbenne, fare ðæt wif to ðam portgate &amp; cyðe hit
ðam yldestan mannum.
 25.8. Clypie hine man ðyder &amp; axie hine be ðam ðingum;
gyf he ðonne cwyð: Nelle ic hi habban to wife; &amp; ga ðæt wif to him
&amp; nime his gescy of his fotum beforan ðam ealdrum &amp; spæte on his
nebb; &amp; nemne hine ælc man on Israhela folce unsceoda.
 25.13. Hæbbe ælc man rihtne anmittan, &amp; rihte wæga,
&amp; rihte gemetu on ælcum þincge, ðæt hi naðer ne syn ne
læssan ne maran ðonne hit riht sy, For ðan ðe Drihten ascunað
ælce unrihtwisnyssae.
 27.9. MOYSES &amp; ða sacerdas of Leuies cynne cwædon to
eallum Israhela folce: La Israhel, ongyt ðæt ðu eart Drihtnes folc,
ðines Godes.
 27.10. Gehyr his word &amp; his beboda &amp; his rihtwisnyssa, ðe
ic eow bebeode.
 27.11. And Moyses cwæð to ðam folce: ðis synd ða ðe
sculon standan &amp; bletsian Drihten uppan Gazarim dune, ðonne hi habbað
Iordane oferfarene: Simeon &amp; Leui, Iudas &amp; Isachar, Ioseph &amp;
Beniamin.
 27.13. &amp; ðas sceolon standan on Hebal dune to wyrgenne: Ruben
&amp; Gad, Aser &amp; Zabulon, Dan &amp; Neptalim.
 27.14. &amp; ða sacerdas of Leuies cynne cweðað to Israhela
folce hludre stefne: Beo se man awyrged ðe wyrce agrafene godas oððe
gegotene &amp; on diglum sette; &amp; eal ðæt folc cweðe, Amen.
 27.16. Beo se man awyrged ðe ne arwurðað his fæder &amp;
his modor; &amp; eall folc cwyð, Amen.
 27.17. Sy se man awyrged ðe forhwyrfe his freondes landgemæru;
&amp; eall folc cwyð, Amen.
 27.19. Beo se man awryged ðe deme unrihte domas steopcildum &amp;
wydewum; &amp; cwyðe eal folc, Amen.
 27.20. Sy se awyrged se ðe hæme mid his fæder wife; &amp;
eal folc cweðe, Amen.
 27.21. Beo se man awyrged ðe hæme wið nyten; &amp; cweðe
eall ðæt folc, Amen.
 27.22. Sy ðe man awyrged se ðe hæme wið his swustor,
oððe wið his swegre; &amp; eal folc cwyð, Amen.
 27.24. Sy ælc morðslaga awyrged; &amp; eal folc cwyð, Amen.
 27.25. Sy se awyrged ðe unscyldigne mann belæwe wið
metsceatte; &amp; eal folc cwyð, Amen.
 27.26. Beo se awyrged ðe wunað on ðisse æ, &amp; hi mid
spæcon &amp; mid wordum gefylð &amp; nele mid weorcum; &amp; eal folc
cweð, Amen.
 28.1. GYF ðu ðonne Drihtne hyrsumast &amp; his beboda healtst,
ðe ic ðe bebeode, Drihten ðin God ðe gedeð heahst &amp; mærost
ealra ðæra ðeoda ðe on eorðan wuniað.
 28.2. Ealle ðas bletsunga cumað ofer ðe, gyf ðu gehealtst
his beboda.
 28.3. Beo ðu gebletsod on byrig; beo ðu gebletsod on lande.
 28.4. Beo ðines innoðes wæstm gebletsod, &amp; þines
landes wæstm, &amp; ðinre nytena wæstm.
 28.5. Beon ðine bernu gebletsode, &amp; eac ðine lafa.
 28.6. Beo ðu gebletsod ingangende &amp; utgangende.
 28.7. Drihten afylð ðine fynd beforan ðe; on anne weg hi
gað ongean ðe &amp; on seofon wegum hi fleoð fram ðe.
 28.8. Drihten sent bletsunga ofer ðine heddernu &amp; ofer ealle
ðine weorc ðe ðu wyrcst, &amp; he bletsað ðe on ðam lande ðe ðu
underfehst.
 28.9. Drihten ðe gecyst to halegum folce, swa swa he swor, gyf
ðu gehealtst Drihtnes bebodu, &amp; ealle men geseoð ðæt ðu Drihten
lufast; him stent ege of ðe.
 28.11. Drihten gedeð ðæt ðu hæfst ælces godes genoh,
swa swa he swor ðinum fæderum.
 28.12. He geopenað heofun, his selestan goldhord, &amp; sent
tidrenas on ðin land; he bletsað ealle ðine weorc, ðe biddað manega
ðeoda ðines ðincges to læne, &amp; ðu ne bitst nanne.
 28.13. Drihten ðe geset symle on foreweard &amp; na on
æfteweard, &amp; ðu bist æfre bufan &amp; na benyðan, gyf ðu
Drihtnes bebodum hyrsumast, swa ic ðe bebeode.
 28.15. Moyses cwæð eft to Israhela folce: Gyf ðu nelt
gehyran Drihtnes bebod, ðines Godes, ðe ic ðe to dæg bebeode, ealle
ðas wyrignyssa cumað ofer ðe &amp; ðe fordoð.
 28.16. Beo ðu awyriged binnan byrig &amp; butan.
 28.17. Sy ðin bearn awyrged &amp; ðine lafa.
 28.18. Sy þines innoðes wæstm awyrged &amp; ðines landes
wæstm &amp; þinra nytena.
 28.19. Beo ðu awyrged ingangende &amp; utgangende.
 28.20. Sende Drihten hungor &amp; yrmðe ofer ðe, oð he ðe
fordo, for ðam ðe ðu hine forlete.
 28.21. Sende Drihten cwealm on ðe.
 28.22. Slea ðe Drihten mid feforadle &amp; mid cyle &amp; mid
hætan &amp; mid swoleðan, oð ðu forwurðe.
 28.23. Sy ðe heofune swylce ar &amp; eorðe swylce ysen.
 28.24. Sende Drihten dust ofer ðin land for ren &amp; feallon
axan of heofone ofer ðe, ðæt ðu sy forbryt.
 28.25. Do Drihten ðæt ðu fealle beforan ðinum feondum,
&amp; ðonne ðu fare on anne weg ongean hi, ðæt ðu fleo on seofon
wegas fram him, &amp; ðu sy todrifen geond ealle eorðricu, &amp; ðæt
ðin lichama sy eallum fugelum to mete &amp; wilddeorum.
 28.27. Slea ðe Drihten mid ðam Egyptiscean witon, ðæt ðu
hal ne wurðe.
 28.28. Sende ðe Drihten on ungewit &amp; blindnysse, ðæt
ðu grapie on midne dæg, swa se blinda deð on ðystrum, &amp; ðæt
ðu ne mæge ðine wegas aredian, &amp; ðolie bysmor on ælcne timan,
&amp; næbbe ðone ðe ðe werige.
 28.30. &amp; þu nimst wif &amp; oðer man lið mid hyre; ðu
rærst hus &amp; ne eardast ðæron; ðu plantast wingeard &amp; ne
brycst his.
 28.31. Man slicð ðinne oxan beforan ðe, &amp; þu his ne
abitst; nime man ðinne assan beforan ðe &amp; hine na ne ongyfe; niman
ðine fynd ðin orf &amp; nafa ðu nanne fultum.
 28.32. Syn ðine suna &amp; ðine dohtra geseald oðrum folce,
ðær ðu on locige, &amp; ne sy nan strengð on ðinre handa.
 28.33. Ete elðeodig folc ðine tilunga &amp; ðe mid bysmore
ofsittan ealle ðine dagas, ðæt ðu gange wafigende for hyra ege.
 28.35. Slea ðe Drihten mid ðam wyrstan yfele on cneowum &amp;
on spearlirum, ðæt ðu næbbe nan ðincg hales fram ðam fotwolmun of
ðone hneccan.
 28.36. Drihten sent uncuðe ðeode ofer eow, ða ðe ge ne
cunnon, &amp; ge ðeowiað fremdum godum, stoccum &amp; stanum.
 28.37. &amp; ge forwurðað ðurh bygspel &amp; bigcwydas.
 28.38. Ge sawað micel sæd &amp; ripað litel, for ðam
gærstapan hit fretað eall.
 28.39. Ge plantiað wineardas &amp; delfað, &amp; ge ne
drincað ðærof, for ðam ðe wurmas hine fretað.
 28.40. Ealle eowre elebeamas forwurðað.
 28.41. Ge strynað suna &amp; dohtra, &amp; ne brucað heora, for
ðam ðe hi man læt to oðrum lande.
 28.42. Ragu &amp; meos fornymð ealle eowres landes wæstmas.
 28.43. Vtancymene eardiað on eowrum lande &amp; beoð wyldran
ðonne ge &amp; eow genyðeriað.
 28.44. Hi lænað eow &amp; ge ne lænað him; hi beoð on
foreweard &amp; ge on æfteweard.
 28.45. Ealle ðas wyrignyssa cumað ofer eow &amp; eow fordoð,
for ðam ðe ge forhogedon Drihtnes beboda, &amp; ða æ ðe he bebead.
 28.46. &amp; tacnu &amp; forebeacnu wurðað on eow &amp; on
eowrum ofspryngce.
 28.48. &amp; ge ðeowiað eowrum feondum, &amp; Drihten asent
hungor on eow &amp; ðurst &amp; næcede &amp; ælce wædle; Drihten
sett ysen geoc on eowerne swuran, of ge forwurðað.
 28.49. &amp; he asent ðeoda ofer eow of feorwegum, ðæra
spræca ge ne cunnon.
 28.53. Ge beoð swa lange inne besetene, oð ge etað eowre
agene suna &amp; dohtra, buton ge healdon ðisse æ word, ðe her on
ðisse bec awritene synd, &amp; ondrædan Drihtnes wurðfullan naman,
eowres Godes.
 28.59. Drihten geeacnoð eowre wito &amp; eowres cynrynes wito;
ða wyrstan untrumnyssa &amp; ðone mæstan ece he sent on eow.
 28.61. &amp; ðær to eacan ealle ða adla ðe synt awritene
on ðisse bec, he sent ofer eow, ðæt ge forwurðan.
 28.62. &amp; eower wurðað feawa to lafe, ðe ær wæron
swa fela swa heofones tungla, for ðam ðe ge ne gehyrdon Drihtnes word.
 28.63. &amp; swa Drihten eow ær gemiltsode &amp; eow
gemænifylde, swa he eow fordeð &amp; genyðerað &amp; forhwyrfð eow
of ðam lande ðe ge inn farað to agenne.
 28.64. Drihten eow adrifð geond ealle ðeoda oð eorðan
endas, &amp; ge ðeowiað ðam godum ðe ge ne cunnon, stoccon, &amp;
stanum.
 28.65. Witodlice ne gereste ge on nanum earde; he sent on eow
forhte heortan &amp; geteoriende eagan &amp; modes gnornunge.
 28.66. &amp; eow bið eower lyf æwene; ge ondrædað eow
deað dæges &amp; nihtes.
 28.67. On ærnemergen ge cweðað: Hwa hylpð us ðæt we
æfnes gebidan; &amp; on æfen ge cweðað: Hwa fylst us ðæt we
dæges gibidon; For eowre forhtnysse &amp; yrhðe, ðe eow eglað.
 28.68. Scyphere eow nimð &amp; sylð eow eowrum feondum to
ceape, &amp; eow ne alyst nan man.
 29.1. ÐIS synd ða word ðe Drihten bebead Moyse ðæt he
bude Israhela folce on Moab lande, butan ðam wedde ðe he him behet on
Oreb.
 29.2. &amp; Moyses clypode eall Israhela folc, &amp; cwæð to
him: Ge gesawon ealle ða ðingc ðe Drihten worhte beforan eow on Egypta
lande on Pharaone &amp; on eallum his ðeowum; &amp; micele costnunga on
eallum his lande ge gesawon, ða tacn &amp; ða forebeacn.
 29.4. Drihten eow ne sealde undergytende heortan, ne eagan to
geseonne, ne earan to gehyrenne oð ðisne andweardan dæg.
 29.5. He lædde eow feowertig wintra geond ðæt westen:
næron eowre reaf forwerode, ne eowre gescyg mid ylde fornumene.
 29.6. Ne æte ge hlaf, ne drunce ge win ne beor, ðæt ge
wiston ðæt he is Drihten, eower God.
 29.7. &amp; ge comon to ðisse stowe, &amp; Seon, cyng of Esebon,
for ut &amp; Og, cyng of Basan, for ongean us to gefeohte, &amp; we ofslogon
hi.
 29.8. &amp; namon hyra land, &amp; sealdon hit Rubene to æhte
&amp; Gade &amp; healfre Mannases mægðe.
 29.9. Healdað eornostlice ealle ðisse æ word &amp;
gefyllað hi, ðæt ge undergyton ealle ða ðingc ðe ge doð.
 29.10. Ge standað to dæg ealle beforan Drihtne, eowrum Gode,
eowra mægða ealdras &amp; ða betstborenan &amp; þa lareowas &amp;
eall Israhela folc, &amp; wif &amp; ealle utancymene ðe mid eow eardiað,
butan wuduheawerum &amp; ðam ðe wæter berað.
 29.12. &amp; gað on Drihtnes bebodum, eowres Godes, ðæt he
gelæste eow ðæt he mid aðe swor eowrum fæderum, Abrahame &amp;
Isaace &amp; Iacobe.
 29.14. Ne beode ic ðas bebodu eow anum, ac eallum mannum, ðam
ðe nu synd &amp; ðam ðe towearde synd.
 30.15. ONGYTAÐ ðæt God sette to dæg beforan eow lif &amp;
god, &amp; ðær ongean deað &amp; yfel, ðæt ge lufion Drihten,
eowerne God, &amp; healdon his bebodu, ðæt ge libbon &amp; syn
gemænifylde.
 30.17. Soðlice, gyf eower heorte bið fram awend &amp; nele
gehyran, &amp; ge beoð mid gedwolan beswicen &amp; lufiað fremde godas, ic
secge eow to soðe ðæt ge forwurðaþ &amp; sweltaþ on lytlere
hwile.
 30.19. Ic clypie me to dæg to gewitnysse heofon &amp; eorðan
þæt ic eow sette beforan lif &amp; god, bletsunga &amp; wyrignyssa:
geceosað lif, ðæt ge libbon &amp; eower ofspringc.
 30.20. Lufie Drihten: he is soþlice lif &amp; eower daga
langnyss, ðæt ge eardion on ðam lande þe Drihten foreswor eowrum
fæderum, Abrahame &amp; Isaace &amp; Iacobe, ðæt he hit sealde him.
 31.1. WITODLICE Moyses spræc ealle ðas word to eallum Israhela
folce.
 31.2. &amp; cwæð to him: Ic eom to dæg hundtwelftiwintrae;
ne mæg ic lengc faran ut &amp; inn, &amp; eac Drihten cwæð to me: Ne
oferfærsðu Iordane.
 31.3. Eornostlice Drihten, eower God, færð beforan eow &amp;
gewylt eow ealle ðeoda to handa, &amp; Iosue færð beforan eow, swa God
spræc.
 31.6. Ongynnað esnlice &amp; beoð staðolfæste: ne
ondrædað eow ne ge ne forhtion, for ðam Drihten, eower God, eow læt
&amp; eow ne forlæt.
 31.7. Moyses ða cwæð to Iosue beforan eallum Israhela folce:
Beo strang &amp; staðolfæst; Soðlice ðu lædst ðis folc on
ðæt land ðe Drihten swor ðæt he syllan wolde hyra fæderum, &amp;
ðu hit todælst mid hlyte.
 31.8. &amp; Drihten, ðe eowwer latteow is, bið mid ðe: ne
forlæt he ðe na; ne ondræd ðu ðe, ne ðu ne forhta.
 31.9. Witodlice Moyses wrat ðas æ &amp; sealde hi ðam
sacerdum, Leuies bearnum, &amp; eallum Israhela ealdrum, &amp; cwæð to
him: þonne eall Israhela folc togædere sy, ðonne ræde ge ðas word
ðisse æ beforan him, ðæt hi gehyron, &amp; leornion, &amp;
ondrædon Drihten eowerne God, &amp; healdon &amp; gefyllon ealle ðisse
æ word.
 31.14. &amp; Drihten cwæð to Moyse: Nu synd ðines deaðes
dagas gehende; clypa Iosue &amp; standað on ðære halgan stowe, ðæt
ic spece wið hine; Moyses &amp; Iosue foron &amp; stodon on ðære halgan
stowe.
 31.15. &amp; Drihten him ætywde on genipe on ðære halgan
stowe ingange.
 31.16. &amp; Drihten cwæð to Moyse: Nu ðu scealt restan mid
þinum fæderum, &amp; þis folc arist &amp; syngað &amp; folgað
fremdum godum on ðam lande ðe hit to færð &amp; on eardað; ðær
hi forlætað me &amp; doð for naht ðæt wedd ðe ic him sealde.
 31.17. &amp; min yrre arist ongen hi on ðam dæge, &amp; ic
forlæte hi &amp; behyde me fram him, &amp; hi beoð fordone; him cumað to
ealle yfelu &amp; geswencednyssa, swa ðæt hi cweðað on ðam dæge:
ðas yfelu synd becumen on us for ðam ðe God nys mid us.
 31.18. Soðlice ic me behyde on ðam dæge fram him for eallum
ðe hi dydon, &amp; for ðam ðe hi fyligdon fremdum godum.
 31.19. Writað nu ðisne cantic &amp; lærað Israhela bearn,
ðæt hi hyne gemyndelice singon, &amp; sy me ðis leoð to tacne gemang
Israhela folce.
 31.20. Soðlice ic hi in gelæde on ðæt land ðe ic
foreswor hyra fæderum; ðæt is wæstmbære land ægðer ge on
meolce ge on hunige; &amp; ðonne hi etað &amp; fulle beoð &amp; fætte,
þonne forlætað hi me &amp; cyrrað to fremdum godum &amp; ðeowiað
him, &amp; tellað min wedd for naht.
 31.21. Syððan hi gemetað manega yfelu &amp; geswencednyssa,
ðis leoð him andswarað for gewitnysse &amp; ðæt leoð ne adylegað
nan man of ðines ofsprincges muðe; ic wat soðlice ðæs folces
geðanc, hwæt hi to dæg don willað, ær ðam ðe ic hi in
gelæde on ðæt land ðe ic him behet.
 31.22. Moyses wrat ðone cantic &amp; lærde Israhela folc,
&amp; bead Iosue, Nunys suna, &amp; cwæð: Beo strang &amp;
staðolfæst; ðu gelædst Israhela folc on ðæt land ðe ic him
behet, &amp; ic beo mid ðe.
 31.24. Æfter ðam ðe Moyses wrat ðisse æ bebodu, &amp;
ða gefylde, he bebead Leuies cynne, ðe bæron ða earce ðe Drihtnes
wedd on wæs, &amp; ðus cwæð: Nimað ðas boc &amp; lecgað hi be
ðære earce sidan, ðe Drihtnes wedd on is, ðæt heo sy ðær
ongean eow to gewitnysse.
 31.27. Ic can eower geflit &amp; eowre heardheortnysse; On minum
life, ða hwile ðe ic mid eow ferde, æfre ge fliton ongean Godd, &amp; ge
doð miccle swyðor syððan ic dead beo.
 31.28. Gegaderiað to me ealle ða betstborenan on eowrum cynne
&amp; lareowas, ðæt hi gehyron mine word, &amp; ic clypige heofun &amp;
eorðan to gewittnysse.
 31.29. Ic wat ðæt ge unrihtlice lybbað æfter minum
deaðe, &amp; ge sona forlætað ða ðincg ðe ic eow bebead, &amp;
becumað on miccle yfelu on ðære ytemestan tide, ðonne ge unriht
wyrceað beforan Drihtne &amp; hine gremiað mid eowrum handgeweorce.
 31.30. Moyses spæc ðas word beforan Israhela folce &amp; hi
fylde oð ende, &amp; ðus cwæð.
 32.1. GEHYRAð heofonas ða ðingc ðe ic spece, &amp; gehyre
eorðe mine word.
 32.2. Weaxe min lar swa ren; flowe min spæc swa deaw &amp; swa
smylte ren &amp; swa dropan ofer gærsa ciðas, for ðam ðe ic clypie
Drihtnes naman; Syllað mærðe urum Gode.
 32.4. Godes weorc synd fulfremede &amp; ealle his wegas synd domas;
Godd is getrywe, butan ælcere unrihtwisnysse rihtwise.
 32.5. Him syngodon on unrihtwisum &amp; na his gecorenan bearn; La
yfele cneores.
 32.6. Agylts ðu Drihtne ðas ðincg, stunt folc &amp; unwis;
Secge ge, nis he eower fæder, ðe eow ahte &amp; worhte &amp; gesceop?
 32.7. Gemunað ealdra daga; geðenceað ealle cneoressa; axiað
eowre fæderas &amp; hi cyðað eow, eowre yldestan &amp; hi secgað eow.
 32.8. Ða se hehsta todælde ðeoda; ða he ascyrede Adames
bearn, he geset folca gemæro æfter Israhela bearna getele.
 32.9. Drihtnes dæl wæs his folc &amp; Iacob his
yrfeweardnyss.
 32.10. He funde hit on westum lande, on egeslicre stowe &amp; on
widum westene; he lædde hit ymbutan &amp; lærde &amp; heold hi swa his
eagan seon.
 32.11. Swa earn his briddas spænð to flihte &amp; ofer hi
flicerað, swa he tobrædde his feðeru &amp; nam eower cynryn &amp; bær
on his eaxlum.
 32.12. Drihten sylf wæs eowwer latteow &amp; næs mid him nan
fremde god.
 32.13. He sette hi ofer heah land, ðæt hi æton ðæs
landes wæstmas &amp; ðæt hi sucon hunig of stane &amp; ele of ðam
heardustan stane, buteran of hryðera heorde &amp; meoluc of sceapun mid lamba
rysle &amp; ramma of Basanes cynrene &amp; buccan &amp; hwætes smedeman,
&amp; hi druncon hluttor win.
 32.15. Hi wæron gemæste &amp; wiðerodon for hyra
fætnysse; hi forleton God heora scyppend &amp; gewiton fram hyra halwendan
Gode.
 32.16. Hi gremedon hine mid fremdum godum.
 32.17. Hi offrodon deoflum &amp; na Gode, ðam godum ðe hi ne
cuðon; niwe comon, ðe hyra fæderas ne wurðodon.
 32.18. Ge forleton God ðe eow gestrynde, &amp; ge forgeaton
Drihten eowwerne scyppend.
 32.19. Ða Drihten ðæt geseah, ða wearð he yrre, for
ðam ðe his suna &amp; his dohtra hine gremedon.
 32.20. &amp; he cwæð: Ic behyde me fram him, &amp; ic
besceawige hyra endas; soðlice hit is ungeleafful cynryn &amp; ungetrywe
bearn.
 32.21. Hi me tyrigdon mid hyra idelgyldum, &amp; ic anyde hi ut on
fremde folc &amp; ic hi geswence mid dysgere ðeode.
 32.22. Fyr is onæled on minre hatheortnysse &amp; byrnð oð
helle endas &amp; fryt land mid his wæstme &amp; forbærnð duna
staðelas.
 32.23. Ic gegaderige yfelu ofer hi &amp; ic afæstnige mine flana
on him.
 32.24. Hi beoð mid hungre fornumene &amp; fugelas hi fretað mid
ðære biterustan slitincge; ic sende wildeora teð on hi mid wurmum &amp;
næddrum.
 32.25. Vte hi reafoð swurd &amp; inne ege, cniht &amp; mædenu,
sucende mid ealdum men.
 32.26. Ic cwæð: Hwær synd hi?
 32.26. Ic gedo ðæt hyra gemynd geswicð of eallum mannum.
 32.27. &amp; for hyra feonda yrre ic wandode, ðe læs ðe hyra
fynd ofermodegodon, &amp; cwædon: Vre hand is heah &amp; ne worhte Drihten
ðas ðingc.
 32.28. Ðeod is butan geðeahte &amp; butan gleawnysse.
 32.29. Ic wisce ðæt hi wiston &amp; undergeaton &amp;
foresceawodon hyra ende, Hu an man drifð ðusend &amp; twegen aflymeþ tyn
ðusendu? Hu nis hit for ðam ðe hyra God hi forlet &amp; Drihten hi
beleac?
 32.31. Soðlice nis ure God swylce hyra God is, &amp; ure fynd
synd deman.
 32.32. Hyra wingeard is of Sodomwara winearde &amp; of Gomorra
underburgum; hyra winberie is gealla &amp; ðæt biteroste clyster.
 32.33. Heora win is dracena gealla &amp; næddrena attor
unhalwendlic.
 32.34. Hu næron þas gesceapen mid me &amp; geinseglude on
minum goldhordum?
 32.35. Seo wracu is min &amp; ic hit agylde on tide, ðæt hyra
fot ætslide; hyra forwyrde dæg is gehende: &amp; þas ðingc eow synd
gegearwode.
 32.36. Drihten demð his folce &amp; gemiltsað his ðeowum; he
gesyhð hi geuntrumod &amp; ða belocenan geteorodun &amp; ða lafa synd
fornumene.
 32.37. &amp; cweðað: Hwær synd hyra godas on ðam hi truwan
hæfdon, Of ðæra offrunga ge æton ryslas &amp; druncon win on heora
ofrungum; Arison nu &amp; fylston eow æt nydðearfe.
 32.39. Geseoð ðæt ic ana eom &amp; nis nan oþer god butan
me; ic ofslea &amp; ic læte libban; ic ofslea &amp; ic hæle, &amp; ne
mæg nan man of minre handa ut alynian.
 32.40. Ic hebbe to heofone mine hand &amp; ic swerige ðurh mine
swyðran, &amp; ic cweðe: Ic libbe on ecnysse.
 32.41. Ic gescyrpe min swurd swa ligette &amp; min hand demð; ic
agylde wrace minum feondum &amp; ðam ðe me hatedon.
 32.42. Ic smyrige mine flan on blode, &amp; min swurd fryt
flæsc.
 32.43. Geblissiað heofonas mid him &amp; arwurðion hine ealle
Godes englas; ðeoda heriað his folc, for ðam ðe he wyrcð his ðeowas
&amp; agylt wrace hyra feondum, &amp; Drihten byð arfæst his folces
lande.
 32.44. Moyses &amp; Iosue, Nunes sunu, nu spræcon ealle ðas
word to eallum Israhela folce.
 32.46. &amp; cwædon: Healdaþ ealle ðas word ðe ic eow to
dæg bebeode, &amp; beodað ða eowrum bearnum to healdenne &amp; to
donne, For ðam ne synd hi eow on idel beboden, ac ðæt ge libbon ðurh
hine &amp; þurhwunion lange tid &amp; doð ða þingc on ðam lande ðe
ge in faraþ to agenne, þone ge ofer Iordane faraþ.
 32.48. Drihten wæs ða sprecende to Moyse, ðus cweðende:
Astih to me on ðisne munt Abarim, se is on Nebo dune, on ðam lande Moab
ongean Iericho, &amp; geseoh Chanaan land ðe ic forgyfe Israhela bearnum to
agenne, &amp; swelt on ðam munte.
 32.50. &amp; ðu byst geðeodd to ðinum folcum, swa swa Aaron,
ðin broðor, wæs dead on ðære dune Or, &amp; wæs gelogod to his
folcum.
 32.51. For ðam ðe gyt agylton ætforan me on Israhela bearna
middan æt ðæs wiðersæces wæterum on Chades on ðam westene
Sin, &amp; ge ne wurðodon me onmang Israhela bearnum.
 32.52. Ðu scealt geseon ðæt land &amp; ðu ne cymst
ðæron.
 33.1. MOYSES ða gebletsode ær his deaðe Israhela bearn, ða
twelf mægða, ælc mid syndrigre bletsunge.
 34.1. &amp; ASTAH syððan uppan ðone munt Nebo, on Fasgan
cnæp, ongean ða buruh Iericho; &amp; Drihten him æteowde eall Galaad
land oð Dan, &amp; eall Neptalim land, &amp; Effraim, &amp; Mannasen, &amp;
eall ðæt land oð ða ytemestan sæ, &amp; ðone suðdæl &amp;
ða rumnysse Iericho feldes &amp; palmtreowa byrig oð Segor.
 34.4. Drihten cwæð ða to him: ðis is ðæt land ðe ic
behet Abrahame &amp; Isaace &amp; Iacobe, ðus cweðende: ðinum ofsprincge
ic forgyfe ðis land; ðu hit gesawe nu ðinum eagum &amp; ðu ne færst
ðæron.
 34.5. Moyses ða, Godes ðeow, wæs ðær dead on Moab
lande, swa swa Drihten wolde.
 34.6. &amp; he bebyrigde hine on ðære dene Moablandes ongean
Phogor; &amp; nyste nan man his byrgenne oð ðisne andweardan dæg.
 34.7. Hundtwelftig geara wæs Moyses, ða ða he gewat, &amp;
his eagan ne mistodon ne his teð ne wagodon.
 34.8. &amp; Israhela bearn hine beweopon ðritig daga on Moabes
feldum, &amp; ða heofungdagas wæron ða gefyllede ðe hi Moysen
bemændon.
 34.9. Soðlice Iosue, Nunes sunu, wearð gefylled mid wisdomes
gaste, for ðan ðe Moyses sette his handa uppan hine, &amp; Israhela bearn
him gehyrsumodon, &amp; dydon swa swa Drihten bebead Moyse.
 34.10. Ne aras syððan nan witega on Israhela ðeode swylce
Moyses wæs, ðe Drihten cuðe of ansyne to ansyne, on eallum tacnum &amp;
forebeacnum ðe God sende ðurh hine, ðæt he worhte on Egypta lande
Pharaone &amp; eallum his folce, &amp; eallum his lande, &amp; ealle ða
strangan mihta &amp; ða miclan wundra, þe Moyses worhte ætforan Israhela
folce.

END_TEXT
START_TEXT

Josh
B8.1.4.6.
Joshua (London, British Library, MS. Cotton Claudius B.IV): Crawford 1922, 377-400.



 1.1. HIT wæs geworden æfter Moyses forðsiðe, Drihtnes
ðeowan, ðæt Drihten spræc to Iosue, Nunes suna, &amp; cwæð him
to: Moyses, min ðeowa, forðferde; aris nu &amp; far ofer ðas ea Iordanen,
ðu &amp; eal ðis folc mid ðe, to ðam lande ðe ic forgyfe Israhela
bearnum.
 1.3. Eal ðæt rymet ðe eower fotswaðu on bestæppað, ic
eow forgyfe; swa swa ic spræc to Moyse, Fram ðam westene &amp; fram Libano
oð ða miclan ea Eufraten, eall Eðea land oð ða miclan sæ ongean
sunnan setlgang beoð eowre gemæru.
 1.5. Ne mæg eow nan ðingc wiðstandan on eallum dagum ðines
lifes; swa swa ic wæs mid Moyse, swa ic beo eac mid ðe, &amp; ic ðe ne
forlæte.
 1.6. Beo ðu nu gestrangod &amp; ellenrof; soðlice ðu dælst
mid hlote ðisum folce ðæt land ðe ic behet ðinum fæderum.
 1.7. Beo ðu gestrangod &amp; swyðe ellenrof, ðæt ðu mid
weorcum gefylle ða æ ðe Moyses, min ðeowa, ðe bebead; ne ðu ne
gebuh fram ðære æ on ða swyðran healfe ne on ða wynstran,
ðæt ðu ongyte ealle ða ðingc ðe ðu dest.
 1.9. Ic ðe bebeode ðæt ðu beo gestrangod &amp; ellenrof;
ne ondræd ðu ðe, for ðan ðe ic, ðin Drihten &amp; ðin God, beo
mid ðe on eallum ðam ðe ðu to færst.
 1.10. Hwæt ða Iosue het ðæt folc hi gearcian to ðam
earde to farenne, swa swa se ælmihtiga wolde.
 1.16. &amp; ðæt folc him behet ðæt hi him gehyrsumian
woldon on eallum his hæsum, swa swa hig gehyrsumodon Moyse; hi bædon ða
georne: Beo huru Godd mid ðe, swa swa he wæs mid Moyse, &amp; se man ðe
wiðcwyð ðinum bebodum ahwar, beo he deaðes scyldig: beo ðu huru
gehyrt &amp; hicg ðegenlice.
 2.1. IOSUE ða sona asende twegen sceaweras digellice of Sathin,
&amp; het sceawian ðæt land &amp; ða buruh Iericho, hu heo geworht
wære; Hi ferdon ða &amp; comon to anre myltistran huse heo wæs Raab
gehaten &amp; gereston hi ðær.
 2.2. Ða wearð ðam cyninge gecydd ðæt ðær comon
sceaweras of Israhela bearnum, ðæt hi ða burh sceawodon, &amp; sende to
Raab &amp; het ða sceaweras agyfan.
 2.4. Ac heo hæfde hi behydd, ær hyre seo hæs to come, on
hyre upflora, &amp; geandwyrde ðus: Ic andytte ðæt hi comon to me, ac ic
ne cuðe heora fær, &amp; hi urnon on æfnunge ut of ðissere byrig, mid
ðam ðe ða burhgata belocene wurdon; efstaþ nu ardlice &amp; ge hi
ofridað.
 2.7. Hi ða sona æfter ridon idelum færelde.
 2.8. &amp; ðæt wif ða spræc to ðam behyddum werum: Ic
wat nu to soðan ðæt God eow sylð ðisne eard; witodlice eower ege is
on us becumen, &amp; ðis folc is geyrged &amp; ormod ongean eow.
 2.10. We gehyrdon ðæt Drihten adrigde ða Readan Sæ, ða
ða ge ferdon fram Egypta lande, &amp; hu ge ofslogon syððan twegen
cyningas, Seon &amp; Og, &amp; aswearc ure mod, &amp; ure gast forhtode to
eowrum infærelde; eower Drihten is soðlice soð God on heofonum &amp; on
eorðan, ðe ealle ðingc gewylt.
 2.12. Sweriað me nu ðurh Drihten ðæt ge don eft wið me
swylce mildheortnysse swa ic macode wið eow, &amp; syllað me sum tacn,
ðæt ic sylf beo gehealden, &amp; min fæder, &amp; modor &amp; mine
gebroðra &amp; ða ðe us to lociað, alysað fram deaðe.
 2.14. Ða cnihtas hyre andwyrdon &amp; mid aðe hyre beheton:
ðonne ure Drihten us forgyfð ðisne eard to gewealde, we cyðað
mildheortnysse on ðe.
 2.15. Witodlice hire hus wæs on ðam wealle fæst, &amp; heo
let hi ut mid anum langan rape ðurh ðæs huses eahðirl ofer ðone
weal.
 2.16. &amp; cwæð: Farað eow nu wærlice &amp; gewendað
to muntum &amp; lutiað ðær ðry dagas, ðe læs ðe eow gemeton,
ða ðe eow æfter ridon, &amp; efstað syððan aweg.
 2.17. Hi cwædon to ðam wife: We beoð unscyldige wið ðe,
ðonne we to ðisum lande becumað, gyf ðu lætst ðisne rap hangian on
ðam ehðyrle, ðær ðu us ut alete, &amp; gelangast to ðe ðine
leofostan frynd, fæder &amp; modor &amp; ðine magas, in to ðe.
 2.19. &amp; locehwa ut gange, licge he ofslagen, &amp; se ðe on
ðam huse beo, hæbbe frið mid ðe.
 2.20. &amp; gyf ðu abarast ure spræce, we ne beoð
forsworene.
 2.21. Ðæt wif him cwæð to: Eower cwyde stande.
 2.22. Hi efston ða aweg, swa ðæt wif hi lærde, &amp;
comon to Iosue &amp; cyddon him eal ðis.
 2.24. Hi sædon him: To soðan us sylð Drihten ðis land;
ealle synd geyrgede, ðe eardiað on ðisum lande.
 3.1. IOSUE ða aras hraðe on ðære nihte, &amp; astyrode his
fyrdwic forð to Iordanen, &amp; wicode ðreo niht wið ða ea on
anbidunge.
 3.2. &amp; sende ða bydelas, &amp; bead eallum ðam here:
ðonne man eowres Godes earce styrað mid ðam gangendum bærmannum of
Leuies cynne, &amp; ge ne cunnon ðone weg, folgiað eow feorran ðære
earce, &amp; nan man ne genealæce neah ðam arce.
 3.5. &amp; beoð gehalgode; betwux eow Drihten wyrcð wundra to
mergen.
 3.6. &amp; he cwæð to ðam sacerdum: Nimað ðis Godes
scrin &amp; gað ætforan ðam folce: &amp; ða sacerdas dydon swa swa
Iosue hi het.
 3.7. &amp; Drihten cwæð to Iosue: Nu to dæg ic ongynne ðe
to mærsigenne ætforan Israhela bearnum, ðæt hi magon witan ðæt
ic wille mid ðe beon, swa swa ic mid Moyse wæs.
 3.8. &amp; ðu gewissa ða sacerdas, ða þe ðæt scrin
berað, ðæt hi gebidon on ðære ea.
 3.9. Iosue ða clypode, &amp; cwæð to ðam folce: Be ðam
ge magon witan ðæt God wunað betwux eow, &amp; ða hæðenan
todræfð, ðe nu habbað ðisne eard on eowre gesyhðe, for ðan
Iordan, seo ea, ætstent on hyre ryne; swa ðæt scrin in bið geboren,
swa ofstynt se stream.
 3.14. Ðæt folc ferde ða forð to ðære ea, &amp; sona
swa ða bærmen gesetton heora fotlæst on ðære ea ofre, swa
ætstod se stream, &amp; ongan to ðindenne ongean, swilce hit wære an
heah dun, &amp; se æftra stream arn ut to ðære sæ.
 3.17. Hwæt ða sacerdas ða ætstodon on ðam grunde on
drigre moldan on middan ðære ea, &amp; eal ðæt folc ferde forð ofer
ða ea be drium grunde.
 4.1. &amp; DRIHTEN cwæð to Iosue: Hat nu twelf weras of ðam
twelf mægðum niman twelf stanas on middan ðære ea ðær ða
sacerdas stodon, &amp; habban forð mid eow to eowre wicstowe &amp; wurpan hi
ðær.
 4.4. Ða dide Iosue swa swa Drihten him bebead, &amp; cwæð to
ðam folce: Gyf eowre bearn eow befrinað eft on uferum dagum, Hwæt doð
ðas stanas her?
 4.7. Þonne secge ge to andsware, ðæt seo ea Iordane
adruwode, mid ðam ðe ure fæderas ferdon ofer hi mid ðam halgan scrine,
&amp; hi beoð her to gemynde Israhela bearnum a on ecnysse.
 4.8. Ða dydon ða twelf weras swa swa Drihten him bebead, &amp;
namon twelf stanas on ðæs streames ryne; hæfdon forð mid him to heora
fyrdwicum.
 4.9. Iosue het eac ahebban oðre twelf stanas tomiddes ðam
streame, þær hi stodon mid ðam scrine, &amp; hi ðær ðurhwuniað
oð ðisne andweardan dæg.
 4.10. &amp; ðæt folc ferde forð mid gebylde.
 4.14. On ðam dæge gemærsode se ælmihtiga Drihten Iosue
þone æþelan ætforan Israhela folce, ðæt hi hine ondredon, swa
swa hi ondredon Moysen.
 4.18. Mid ðam ðe hi ferdon fram ðære ea Iordanen, ða arn
se stream forð swa swa he ær dyde.
 4.19. &amp; hi wicodon on Galgala, on easthealfe Iericho, on ðam
teoðan dæge ðæs forman monðes.
 5.1. ÐA geaxodon ða cyningas ðe eardodon on ðam leodscypum
þæt Drihten ða ea Iordanen adrigde ætforan Israhela bearnum ða ða
hi ferdon ðær ofer, ða wearð heora heorte toslopen &amp; heora gast ne
belaf on him, for ðan ðe hi ondredon Israhela tocymes.
 5.2. Drihten cwæð to Iosue on ðære ylcan tide: Wyrc ðe
stænene sex, &amp; oðre siðe ymbsnyð Israhela bearn.
 5.3. Iosue ða dyde swa swa Drihten him bebead, &amp; Israhela
bearn ealle ymbsnað uppan ðam beorge ðe is gehaten <foreign>Preputiorum</foreign>.
 5.4. Heora fæderas wæron ær on Egypto ymbsnydene &amp; seo
iugoð næs, ðe be ðam wege wæs acenned on ðam langsumon færelde
feowerti geara, &amp; ðis is se intinga ðære æftran ymbsnydennysse.
 5.8. Hi gewunodan ðær swa on ðære ylcan wicstowe, oð
ðæt hi gehælede wurdon, &amp; heton ða stowe Galgala.
 5.9. Drihten cwæð to Iosue: Nu to dæg ic adyde þæra
Egyptiscra hosp fram eowrum cynne.
 5.10. Hi wurdon ða on Galgala, &amp; worhton Phase, ðæt is
færeldfreols, on ðam feowerteoðan dæge ðæs monðes on
æfnunge on Iericho feldum.
 5.11. &amp; æton of ðæs landes wæstmum on ðam oðrum
dæge, ðeorfe hlafas &amp; polentan ðæs ylcan geares.
 5.12. Æfter ðam ðe hi æton of ðæs eardes wæstmum,
him ateorode se heofonlica mete; ne hi syððan ne onbyrigdon ðæs
bigleofan ofer ðæt, ac of ðæs geares wæstmum Chanaan landes.
 5.13. Mid ðam ðe Iosue com on Iericho lande, he geseah ænne
wer wið ða fyrde standan mid atogenum swurde, &amp; he sona hine axode:
Eart ðu ures geferes ðe ure wiðerwinna?
 5.14. Se wer him andwyrde: Ic eom ealdor &amp; latteow Drihtnes
heres, &amp; ic hider nu com.
 5.15. Iosue ða feoll sona afyrht to eorðan, &amp; cwæð:
Hwæt sprycð min hlaford to his ðeowan ðus?
 5.16. Se engel him cwæð to: Vncnyte ðin gescy hraðe of
ðinum fotum, for ðam ðe se stede is halig, ðe ðu on styntst; &amp; he
swa dyde.
 6.1. HIERICHO seo burh wæs mid weallum ymbtrymed &amp; fæste
belocen for ðes folces tocyme, &amp; hi ne dorston ut faran ne in faran for
him.
 6.2. Drihten cwæð ða to Iosue: Ic do ðas buruh Hiericho on
ðinum gewealde &amp; ðone cyning samod &amp; ða strengstan weras ðe
wuniað on hyre.
 6.3. Farað nu six dagas symble ymb ða burh, ælce dæg
æne &amp; ealle suwigende; &amp; seofon sacerdas blawan mid byman eow
ætforan.
 6.12. Iosue ða swa dyde, &amp; ða sacerdas bæron ðæt
Godes scrin ymbe ða burh, ælce dæge æne.
 6.13. &amp; oðre seofon blewon mid sylfrenum byman.
 6.14. &amp; hi ealle to fyrdwicon ferdon æfter ðam.
 6.15. On ðam seofoðan dæge hi ferdon seofon siðon ymb ða
burh.
 6.16. &amp; on ðam seofoðan ymbfærelde, ða ða sacerdas
blewon, &amp; ðæt folc eall hrymde, swa swa Iosue him rædde, ða
burston ða weallas, ðe ða burh behæfdon, endemes to grunde, &amp; hi
ða in eodon, ælc man swa he stod on ðam ymbgange.
 6.17. Iosue ða clypode, &amp; cwæð to ðam folce: Sy ðeos
burh amansumod &amp; eall ðæt bið on hyre, buton Raab ana libbe &amp;
ða ðe lociað to hyre, for ðan ðe heo urum ærendracum
arfæstnysse cydde &amp; ge nan ðingc ne hreppon on reafe ne on feo,
ðæt ge ne beon scyldige sceamlicre forgægednysse, &amp; Israhela
fyrdwic for synne beo gedrefed.
 6.19. Swa hwæt swa her goldes byð, ðæt beo Gode gehalgod,
&amp; on seolfre oððe on are, eall in to his hordum.
 6.21. Hi ofslogon ða sona mid swurdes ecge weras &amp; wifmen
&amp; ða wepende cild, hryðera &amp; scep, assan &amp; ealle ðingc.
 6.22. Iosue cwæð ða syððan to ðam foresædum
ærendracum: Gað nu to ðam huse, ðær ge behydde wæron, &amp;
lædað ut ðæt wif, ðe eowrum life geheolp, &amp; ða ðe hyre to
lociað, lædað of ðisre byrig.
 6.23. Hy dydon ða swa swa him gedihte Iosue, &amp; læddon hi
of ðære byrig mid eallum hyre magum, &amp; hi syððan leofodon mid
sibbe betwux him.
 6.24. Hi forbærndon ða ða burh &amp; ðæt ðe binnan
hyre wæs.
 6.25. &amp; Iosue bæd ðus: Beo se awyrged, ðe æfre eft
geedstaðelie ðas buruh Hiericho.
 6.27. God wæs ða mid Iosue on eallum his weorcum, &amp; his
nama wearð gewidmærsod wide geond ðæt land.
 7.1. WITODLICE Achar, Charmies sunu, Zabdies suna, Zares suna, of
Iudan mægðe, behydde of ðam herereafe, ðe him forboden wæs, ðe
Iosue amansumode; &amp; se ælmihtiga God yrsode sona ongean Israhela bearn.
 7.2. Ða sende Iosue sceaweras to Hai, ðe ðær gehende
wæs, &amp; het besceawian ða burh; Hi ferdon ða &amp; comon, &amp;
cwædon to Iosue: Ne læd ðu eal ðis folc to ðære lytlan byrig, ac
twa ðusenda oððe ðreo læt faran ðærto; Hwæt sceal eall ðis
folc on idel beon geswenct?
 7.4. Ða ferdon ðreo ðusenda feohtendra wera to oferwinnenne
ða burh, ac hi wurdon on fleame &amp; sona ofslagene, six &amp; ðritig,
fram ðære buruhware, ðe him on bæc filigdon; ða wearð Iosue
swyðe sarig on his mode, &amp; eal Israhela folc wurdon afyrhte for ðære
dæde.
 7.6. &amp; Iosue feol astreht ætforan Godes scrine, &amp; ða
yldestan men ealle hi astrehton licgende swa oð æfen, &amp; dydon dust
uppan heora heafda.
 7.7. Iosue ða clypode, &amp; cwæð mid angsumnysse: Wella,
min Drihten God, hwi woldest ðu lædan ðis folc hider ofer ðas ea,
ðæt ðu us sealdest on Amorrea handum &amp; us fordydest?
 7.9. Ðis geaxiað Chananei &amp; cumað hider to us, &amp;
ealle ðas landleoda belicgað us mid fyrde &amp; urne naman adylegiað;
&amp; hwæt dest ðu, Drihten, ðinum mæran naman?
 7.10. &amp; Drihten him cwæð to: Aris nu, Iosue; hwi list ðu
neowel on eorðan?
 7.11. Israhel syngode &amp; ða gesetnysse gewemde; hi ætbrudon
of ðam herereafe, ðe him forboden wæs, &amp; on heora hordfatum
behyddon.
 7.12. Nu næfð Israhel nænne stede wið his fynd ac flyhð
underbæc, for ðan ðe he is besmiten mid ðære amansumunge; ne beo ic
lengc mid eow, buton ge þone fordon ðe ðises gyltes sy scyldig.
 7.13. &amp; ðus secge ðam folce: Beoð gearwe to mergen: seo
amansumung is on eow.
 7.14. Gegaderiað eow be mægðum &amp; gange ðæt gehlot
fram mægðe to mægðe &amp; be manna hiwrædenum &amp; be
ænlypegum mannum; &amp; beo se forbærned, se ðe befangen byð on ðam
fracodan gylte, mid eallum his æhtum, for ðam unrihtum weorce.
 7.16. Hi samnodon hi ða be syndrigum mægðum, &amp; eode
ðæt gehlot swa lange oð hit becom to ðam ylcan men, ðe ðæt man
gefremode, to ðam foresædan Achar, Charmies suna, of Iudan mægðe,
&amp; he wearð ameldod.
 7.20. He andette ða Iosue ætforan him eallum, &amp; cwæð:
Soðlice ic syngode; Ic geseah betwux ðam herereafum wyrmreadne basingc
&amp; twahund entsa hwites seolfres &amp; sumne gyldene dalc on fiftigum
entsum, &amp; ic atbræd ðæt &amp; behydde on eorðan ætforan minum
getelde.
 7.22. Iosue ða sende sona to his getelde, &amp; man funde ða
ðingc, swa swa he foresæde.
 7.24. &amp; hi læddon Achar to Achores dene, mid wife, &amp;
mid cildum, &amp; mid eallum æhtum, &amp; hine ðær stændon &amp; his
ðingc forbærndon.
 7.26. &amp; worhton mid stanum ænne steapne beorh him ofer;
&amp; Godes hatheortnys gecyrde sona fram ðam folce.
 8.1. DRIHTEN cwæð to Iosue: Ne ondræd ðu ðe nan
ðingc: nim ðæs folces mæniu &amp; far ðe to Hai: ða buruh ic ðe
sylle &amp; ða buruhware samod, þone cyningc, &amp; ðæt land, &amp;
ða ðe lociað to him.
 8.2. Do ymb ða burh, swa ðu dydest embe Hiericho; habbað eow
ða huðe &amp; ðæt orf eow gemæne; sete nu syrwa wiðæften ða
burh.
 8.3. Iosue sende ða sona on ðære nihte ðritig ðusend
wera to ðæra searwa stowe, &amp; het hi beon gearwe &amp; anbidan
ðær, &amp; cwæð: Ic fare mid ðisum folce foran ongean ða burh;
&amp; þonne hi ut farað to us, we fleoð endemes; þonne wenað hi
soðlice ðæt we syn geyrgede.
 8.7. Ðonne fare ge to, mid ðam ðe we fleonde beoð, &amp;
gegað ða burh &amp; forbærnað hi sona.
 8.8. Hi dydon ða swa swa him dihte Iosue.
 8.10. &amp; he sylf on ærnemerigen mid ðam oðrum flocce to
ðære byrig ferde beotlice mid wige.
 8.14. Hi geseah ða se cyningc ðe sæt on ðære byrig,
&amp; gewende of ðære byrig mid ealre ðare buruhware &amp; mid eallum
his folce to gefeohte gearu, &amp; nyston ða searwe ðe him sæton
bæfton.
 8.15. Iosue ða fleah, swylce he afyrht wære, mid eallum his
here andlang ðæs westenes.
 8.16. &amp; ða oðre hrymdon hridende him æfter.
 8.18. Drihten cwæð ða to Iosue: Ahefe ðinne scyld up
ongean ðas burh Hai; ic ðe forgyfe hi.
 8.19. He ahefde sona his scyld, &amp; ðæt gesawon ða oðre,
ðe lutedon on ðære dygelnysse, swa swa him dihte Iosue, &amp; arison
sona &amp; ridon to ðære byrig, &amp; hi ealle forbærndon buton
gefeohte.
 8.20. Seo buruhwaru ða beseah underbæc sona &amp; gesawon
ðone smic swyðe heage astigan, &amp; ne mihton ðanon fleon ne forð ne
underbæc.
 8.21. Iosue ða geseah ðæt seo burh wæs gegan &amp; feaht
him wið sona &amp; his geferan wiðhindon, &amp; ofslogon hi endemes,
ðæt ðær an ne belaf.
 8.23. Ðone cyningc hi brohton cucene to Iosue, ðone he het ahon
on heagum gealgum.
 8.25. Twelf ðusenda ðær feollon on ðam gefeohte ofslagene,
wera &amp; wifa.
 8.30. &amp; Iosue worhte ða an weofod Gode, of ungeworhtum
stanum, &amp; his lac ðær geofrode ðam lyfiendan Gode, &amp; Moyses æ
geedniwode ætforan Israhela bearnum.
 9.1. ÐES hlisa wearð ða cuð ðæra leoda cyningum ðe
begeondan Iordane eardiende wæron.
 9.2. &amp; gesamnodon hi ealle anmodlice to gefeohte togeanes Iosue
&amp; Israhela bearnum.
 9.3. Hwæt ða Gabanitiscean gamenlice ræddon, &amp; mid
geaplicre fare ferdon to Iosue.
 9.4. Namon him ealde gescy &amp; unornlic scrud &amp; fynige
hlafas, &amp; forwerede fætelsas &amp; geclutode bytta.
 9.6. &amp; cwædon to Iosue; We comon, leof, feorran of fyrlenum
lande, &amp; we gewilniað friðes &amp; freondræddene wið eow; Him
andwyrde Iosue &amp; Israhela folc ðus: We nyton ðeah ge wunion her on
neawyste hwær, &amp; we frið ne nimað ðus færinga wið eow; weald
ðeah eower eard us gesceote.
 9.9. Hi andwyrdon Iosue &amp; Israhela bearnum ðus: We gehyrdon
eowerne hlisan, hu se lyfigenda God eow sige forgeaf on Seone ðam cyninge
&amp; on Og eal swa on Astaroth.
 9.11. Ða cwædon ure frynd ðæt we comon to eow to eowre
manrædene.
 9.12. &amp; we mid us namon nigbacene hlafas, ðe for ðam langan
wege nu synd gefynegode, swa swa ge fandian magon.
 9.13. Vre reaf synd forwerede, syððan we gewendon hider, &amp;
ure gescy geclutode, swa swa ge geseon magon, for ðam langsuman færelde
syððan we ferdon ut.
 9.14. Hi undorfeng ða Iosue, &amp; ne befran his Drihten.
 9.15. &amp; hi ealle him sworon ðæt hi man slean nolde.
 9.16. Hwæt ða ymbe ðry dagas wearð heora dæd cuð,
ðæt hi on neawyste eardodon, &amp; eall heora geapscype wearð ameldod
Israhela bearnum.
 9.18. Hi ne mihton swa ðeah ða men acwellan for heora
aðsware, ac arodon heora life.
 9.27. &amp; Iosue him bebead ðæt hi bæron wæter to
ðæs folces neode &amp; to Godes weofode &amp; wudedon him symle on
gesettum timan; Hi bugon ða to ðam, &amp; him wæs geborgen; &amp;
wunedon on Israhela on ðam weorce fæste.
 10.3. HWÆT ða Adonisedech, cyningc on Ierusalem, sende to
ðam cyningum on Ebron &amp; on Hierimoth &amp; on Lachis &amp; on Eglon,
&amp; cwæð: Cumað to me, ic bidde, &amp; bringað me fultum, ðæt
we magon ða burh Gabaon oferwinnan, for ðan ðe hi gebugon to Iosue &amp;
Israhela bearnum.
 10.5. Ða comon ða fif cyningas mid fyrde to Gabaon &amp;
wicodon ðær onemn, woldon hi oferwinnan.
 10.6. Ða sende seo buruhwaru sona to Iosue biddende ðæt he
come &amp; ða burh geheolde.
 10.7. Iosue ða ferde mid his fyrde ðyderweard.
 10.8. &amp; Drihten him cwæð to: Ne ondræd ðu ðe nan
ðingc; on ðine handa ic hi betæce; ne mæg heora nan ðe
wiðstandan.
 10.9. Iosue him ða feng on mid gefeohte, &amp; Drihten hi aflymde
fram Israhela bearnum; hi feollon ða swyðe on ðam fleame ofslagene.
 10.11. &amp; God him sende ufan greate hagolstanas, &amp; wurdon ma
manna ofslagene mid ðam miclum hagolstanum ðonne hi mid swurde ofslogon
ðæs dæges.
 10.12. On ðam dæge bæd Iosue his Drihten, &amp; ðus
cwæð: Ne astyra ðu sunne of ðam stede furðor ongean Gabaon, &amp; ne
gang ðu mona ongean Achialon ænne stæpe furðor.
 10.13. Ða stod seo sunne on ðam stede fæste &amp; se mona
gelice, oð ðæt hi aledon heora fynd.
 10.14. Næs swa lang dæg ær ðam on ðisum life æfre,
ne syððan on ðisre worulde, for ðan ðe God wolde ða fylstan his
cempan &amp; feohtan for Israhel.
 10.16. Ða fif cyningas ætburston, &amp; flugon to Maceda &amp;
behyddon hig on anum scræfe, hopodon to life.
 10.17. Þa wearð Iosue gecydd ðæt ða cyningas ðær
lagon behydde on ðam scræfe.
 10.18. &amp; he het ða sona wylian to ðam scræfe micele
weorcstanas &amp; beclysan hi ðærinne, oð ðæt hi comon eft &amp;
setten/ him weardas ofer, &amp; gewende him forð.
 10.21. Ðæt folc ða hit gegaderode æfter ðam gefeohte to
Iosue to Maceda byrig, &amp; nan man ne dorste on eallum ðam ymbwhyrfte
acweðan ongean him.
 10.22. Ða cwæð Iosue: Teoð ða cyningas forð ut of
ðam scræfe &amp; gangon ða yldestan to &amp; ofstæppaþ heora
sweoran swyðe myð fotum; ða dydon ða ealdormen swa swa him dihte Iosue,
&amp; ðara cyninga swuran forcuðlice trædon.
 10.25. &amp; Iosue cwæð eft to Israhela folce: Ne ondræde
ge eow; ðus deð ure Drihten eallum eowrum feondum ðe feohtende beoð
wið eow.
 10.26. Iosue hi ofsloh ða &amp; syððan up aheng on fif wacum
bogum, &amp; het hi byrian on æfen on ðam ylcan scræfe, ðær hi
ær lutedon, &amp; lecgan him on uppan ormæte weorcstanas.
 10.28. On ðam dæge he gewan ða burh Maceda &amp; ðone
cyning ofsloh &amp; acwealde his folc &amp; on hyre ne belæfde nane lafe
cuce.
 10.29. Ða ðanon he gewende mid wige to Lebna &amp; oferwan ða
burh, &amp; mid wige acwealde ðone cyning &amp; ðæt folc, &amp; ðær
furðon ne belæfde naht to lafe cucu, ðe ne lage ofslagen.
 10.31. Fram Lebna he ferde mid his fyrde to Lachis.
 10.32. &amp; Drihten him sealde on ðone oðerne dæg ða
buruh on his handa &amp; ða buruhwara samod, &amp; he cwealde hi ealle &amp;
ðone oðerne cyningc, Hiram gehaten, ðe onette to ðære byrig him to
fultume; ac he feol him sylf, &amp; his folces nan ðingc ætfleon ne
mihte.
 10.34. He ferde ða to Eglon, &amp; ymbsæt ða buruh.
 10.35. &amp; on ðam ylcan dæge he geeode ða burh, &amp; mid
wæpnum acwealde ða ðe wunedon on hyre.
 10.36. Fram Eglon hi ferdon &amp; fuhton on Ebron, &amp; ða buruh
oferwunnon, &amp; mid wige acwealdon eal ðæt hi ðær fundon ðæs
earman folces.
 10.38. Fram Hebron he gecyrde to Dabira ðære byrig &amp; hi
aweste, &amp; oferwan ðone cyningc &amp; his folc ofsloh mid swurdes ecge,
&amp; ne let ðær to lafe nan ðing libbende.
 10.40. Iosue ofsloh ða mid ðam sigefæstan here eall ðæt
mennisc ðe on muntum wunode, &amp; ða ðe on ðam suðdæle syttende
wæron &amp; on feldlicum wunungum, ðe he findan mihte, &amp; Asedoch eac,
mid eallum heora cyningum, &amp; ælc ðingc ðe orðode, he acwealde mid
wæpnum, swa swa Drihten him bebead, Israhela God.
 10.41. On anre hergunge he aweste fram Chadesbarne, oð ðæt
he com to Gazan, eal Gessen land oð Gabaon ða burh, &amp; ealle ða
cyningas acwealde &amp; heora folc; Drihten soðlice feaht for hine &amp;
Israhel.
 10.43. &amp; hi ealle gecyrdon gesunde to Galgala.
 11.1. ÐIS wearð ða gecydd ðam cyninge Iabin, ðe rixode on
Asor, &amp; he hraðe sende to eallum ðam cyningum, ðe cuce ða wæron
on eallum ðam eardum ðe him ymbe lagon.
 11.4. &amp; hi anmodlice comon ealle mid heora folcum, swa
mænigfealde swa swa sandceosel on sæstrande byð, ðæt hi mid
ðære mæniu mihton oferwinnan Israhela bearn.
 11.6. Ac Drihten cwæð to Iosue: Ne ondræd ðu ðe ðas
mæniu; nu to mergen ic hi sylle on ðisre ylcan tide ealle to wundienne on
Israhela gesyhðe, &amp; ðu soðlice forcyrfst heora horsa hohsyna &amp;
heora cræta forbærnst.
 11.7. Iosue com ða mid gecampe to him mid eallum his here, &amp;
hi hetelice sloh, &amp; nan ðing ne belæfde libbende on him.
 11.9. He forcearf ða hohsina ealra ðæra horsa &amp;
forbærnde heora cræta, swa swa him bebead Drihten.
 11.10. He ferde ða to Asor mid fyrdlicum truman, &amp; ða burh
geeode, &amp; ðær binnan ofsloh ðone cyning &amp; ðæt folc ðe he
ðær funde; Seo burh Asor wæs swyðe trum gefyrn &amp; manegra burga
heafod.
 11.11. Ac hi forbærnde Iosue, &amp; ealle hyre fæstenu hi
fordylgodon mid fyre, swa swa Moyses him bebead, se mæra Godes man.
 11.14. Ðæra burga huðe hi hæfdon him gemæne, &amp; hi
dældon ðæt orf, swa him dihte Moyses: ne forlet Iosue nan ðingc his
beboda.
 11.16. Iosue ða gewylde eall ðæt widgylle land manegra
cyninga on muntum &amp; on feldum, &amp; ða cyningas ofsloh mid swurdes
ecge.
 11.18. Lange he wæs feohtende on fyrlynum burgum, &amp; ælc
buruhwaru wæs bugende to him, butan Eueum ana ðe eardodon on Gabaon.
 11.20. Drihten hi gehyrde ðæt hi gehæfton wið hine,
ðæt hi feollon on ðam gefeohte ætforan Israhela bearnum, &amp; nane
mildheortnysse ne begeaton, swa swa God bebead Moyse.
 11.21. On ðære tide com Iosue &amp; ofsloh Enachim on
muntlandum Hebron &amp; Dabir &amp; Anab &amp; of ælcum munte Iudan &amp;
Israhel, &amp; heora burga adylegode.
 11.23. Iosue ða gewann mid wige ðone eard, swa swa Drihten
cwæð to Moyse on ær, &amp; he dælde ðæt land Israhela bearnum,
eallum ðam twelf mægðum; &amp; ðæt gewin ða geswac.
 12.1. ÐIS synd ða cyningas ðe Iosue ofsloh, &amp; Israhela
bearn, begeondan Iordane: þis is se æresta, cyningc on Hiericho, &amp;
ða buruh gewann; cyning on Hai; Cyning on Ierusalem; cyning on Hebron; Cyning
on Hierimoth; cyning on Lachis; Cyning on Eglon; cyning on Gazer; Cyning on
Dabir; cyning on Gader; Cyning on Herma; cyning on Hered; Cyning on Lebna;
cyning on Odolla; Cyning on Maceda; cyning on Bethel; Cyning on Tapha; cyning
on Afer; Cyning on Afeht; cyning on Saron; Cyning on Madon; cyning on Asor;
Cyning on Someron; cyning on Achsaf; Cyning on Thenach; cyning on Mageddo;
Cyning on Cedes; cyning on Iachane; Cyning on Dor; cyning on Galgal; Cyning on
Thersa: ðæt is ealra cyninga an &amp; ðritig.
 21.41. DRIHTEN ða forgeaf Israhela bearnum eallne ðone eard,
swa swa he behet heora ealdfæderum, &amp; hi ahton hit syððan &amp; hi
ðæron eardedon &amp; heora ofspring syððan.
 21.42. God him forgeaf ða sibbe on eallum ymbhwyrfte &amp; nan
wiðerwinna ne dorste winnan wið ðæt folc, &amp; ealle hi bugon to
Israhelea manrædene.
 21.43. &amp; Drihten eall gefylde ðæt he him ær behet;
næs nan ðingc aidlod ac wæs eall gefylled.
 14.2. HI dældon ða ðæt land, swa swa him dihte Iosue,
æfre be gehlote on eallum ðam burgum &amp; on burhscyrum, ðe binnan
ðam earde wæron, on wudum &amp; on feldum, &amp; feng ælc to his
dæle.
 23.1. ÐA æfter langum fyrste, syððan hi on friðe wunodon
&amp; Iosue ealdode, ða het he cuman him to Israhela bearn &amp; ða yldstan
heafodmen, &amp; manode hi georne, ðæt hi Moyses æ on eallum ðingum
heoldon, swa swa se ælmihtiga God him on Sinai ðam munte gesette &amp;
gedihte.
 23.7. He bæd hi ða georne ðæt hi bugan ne sceoldon fram
Godes biggengum to ðam bysmorfullum hæðengilde on ðæs folces wisan,
ðe ðær wearð ofslagen.
 24.16. HI ða anmodlice cwædon ðæt hi ðam ælmihtigan
Gode æfre woldon ðeowian on eallum heora life, ðe swylce wundra
gefremode on heora fæderum &amp; on him.
 24.31. Hi dydon eac swa on Iosues dagum &amp; on ðæra ealdra
dagum ðe æfter him leofodan, ðe ða wundra cuðon ðe God worhte on
him.
 24.29. Iosue wæs on ylde tyn geara &amp; hundteontig, &amp; he
ða forðferde ætforan his magum.
 24.30. &amp; hi hine bebyrigdon on his gehlotlande, ðe lið to
Effraim dune fram norðdæle Gaas dune.
 24.32. Iosepes ban witodlice, ðe Israhela bearn brohton of
Egypta lande, hi bebyrigdon on Sichem, on ðæs landes dæle ðe Iacob
bohte æt Emores sunum, Sichemes fæder; &amp; hit wæs gehloten to
Iosepes bearna lande, for ðam ðe Iacob hit sealde Iosepe is sune æt is
forsyðe.

END_TEXT
START_TEXT

HeptNotes
B8.1.4.7.
Notes (London, British Library, MS. Cotton Claudius B.IV): Crawford 1922, 419-22.



 1. Methodius cwað adam wæs gesceopa man on wlite of ðritig
wintra &amp; naþeles on ane dage &amp; geara &amp; æfter ðam an &amp;
twa wintra &amp; þri wintra &amp; ælla ða oðron.
 2. Josephus cwæð þæt wæs in syrie on ane felde abute
damasco of rædra yrþe þæt is mædenyrðe þæt is uniwemð
yrþe land hunireped þat is clane land.
 3. Me red on boc be paradisum in eden þæt is neorxnawanga eden
þæt is inne estnysse &amp; inne blisse eden is atanha ðam angynne on
hesdele þysre worlde se stede is swyþe on suote breðe &amp; swyðe suote
smelle &amp; wensæm wunyincge &amp; lang hidraan an hestdele anlænges
ðare sæ butan ure wuniaghe <foreign>ut usque ad lunarem globum attingat</foreign>; þæt
is to þas monas træenle hi taeh &amp; ðær þa wæteræ diluuii
ne ne come ðat is Noes floð.
 4. Me cwæð þæt hi wære inne neorxnawange <foreign>vii</foreign> tide.
 5. In syrie abute damasco on ane felde þanon he com þær cayn
abel ofsloh &amp; beside þan wæs adam &amp; eue bebyrigde on þan
twyfealde scræfe.
 6. Methodius cwæð adam slep be is wife &amp; hi gestrinde
sunes &amp; dohtra.
 7. Methodius cweð þa adam wæs ahund wintra &amp; <foreign>xxx</foreign> cayn
ofsloh abel þa wæs abel <foreign>c</foreign> wintra æfter þan adam &amp; eue hine
bewyppe hunð wintra.
 8. Se steðe is ycwæðen si denæ of tæran besyde hebron
þe adam &amp; eue wypen.
 9. Josephus cwæð fæle cenne landes ywilcon caym &amp;
calmanna is wyf forð hi comen to þæra steðe þe me cweðe naida.
 10. Agen þæt lænd of hestnysse þæt is eden
neorxnawange.
 11. Josephus Lamech &amp; his sunes hifunde fæle cenne
cræftæs eac he wes god scette &amp; mid his scete ofsloh caym &amp; mid
is bohe is agene man ofsloh him to mycele sorhe forþam caynes senne bið
acorede seofonfeald wyte is bið acorðe <foreign>septuagies septies</foreign> wyten þæt
byð syxti &amp; seofontene saulen of Lamech forfeden in diluuio.
 12. Methodius cwæð of abele næs nan baren &amp; al caynnes
ofspringe furwurðen in diluuio adam se forme man seth se oder.
 13. Þa hundseofontig wenðeres &amp; Methodius &amp; Josephus
gewriten þæt adam wæs twa hund wintra &amp; <foreign>xxx</foreign> þa he gestrinde
seth.
 14. Me reð on boce þæt adam hæfde <foreign>xxx</foreign> suna &amp; swa
fela dohtra butan cayn &amp; abel.
 15. Sethes sunes yherden adames wytegunge be twam domon &amp;
þæt þa yfudonne creftes ne forwurþon writen hi on twam columban;
þæt bid twean pilires in hæderæl in þan lande of syria; Iosephus
cwæð ane of marbra oðra of ysodene tihele þa ane se flod ne mihte
forwæhshe þa odra feer ne formelta.
 16. Eal swa of caymes ofspringe se seofonde wæs þur utlige
hunwarst swa wæs of sethes ofspringe se seofende þurutlyge swyþe god.
 17. Fæle cynne wenughe me telleð be matusalemes gearen þa
<foreign>lxx</foreign> cwæð þæt he lefede hundseofontig writen <foreign>xiiii</foreign> wintre hefter
þan flode hac me ne reð þæt he wera in þara arcæ ne he ne ferde
mid gode swa enoch deða sume cwæð þæt he forðferde <foreign>vi</foreign> wintre
hær þan flode; Ieronymus cweðe þan ylcan geare þe se floð wæs;
Norman cwæð matusalem gestride lamech ða he was <foreign>CLXXXVii</foreign> wintre
lamech noe þa he wæs <foreign>CLXXXii</foreign> wintre forþan mathusalem wæs ðri
hund wintre &amp; <foreign>LXiX</foreign> þa noe wæs ybore; æfter ðam he lefede
sixhund wintre noe wæs six hund wintre ær ðan flode nemeð þa <foreign>CCC</foreign>
hund wintre &amp; <foreign>LXiX</foreign> dot hy to ðan six hun wintre þæt bið nygon
hun wintre &amp; <foreign>LXiX</foreign> swa fele leuede matusalem hær ðan flode.
 18. Æfter adames forðsiðe seth ytwæmde his ofspring fram
caynes ofspringe þæt hi ywende to hære ybora landa &amp; seth wuneda on
ana munte beside paradise; Cayn in ðon felde þe he is broþer ofsloh æl
swa adam hit het hær is forðsyðe þæt hi ne scolde hi ymegghe; Iose
cwað sethes sunes belyfen gode to ðan seofende ofsprige hac seþe hi
gewendon to mycelon heuele; Enoch se seofende man fram adame; Noe se tynde.
 19. Þæt is sethes sunes gewemðe hi wyð caimes dohtra of
ham coman þa mycele men.
 20. Phiarphara semes wif parsia &amp; cahmmes wif cataphua
iaphetþes wif fura.
 21. &amp; Noe &amp; his hiwscippe eode of ðan munte heriænðe
godes name.
 22. Næs nan wuna her ða flode flæsces to notiena æc her
fyrst.
 23. Hær ða flode næs na wingeard.
 24. &amp; lasca þe is sarai &amp; melcha.
 25. On þan time hi cwæðe wære hælder breder hære
fæderes.
 26. Nachor abrhames breþer wæs bathueles feader &amp; he
istrinde labane &amp; rebeca ysaaces wyf &amp; hy istrinde esau &amp; iacobe
Iacob hæfde labanes twa dohtra lia &amp; rachel &amp; hyre twa ðeowene.
 27. Þæt wæs bathueles sune.
 28. And com to salem cester on sichem, þæt his in chanaan
lande, &amp; þær wycnigede &amp; bohte land æt emore sichemes fæder
&amp; aræde weofod on godes name; lian docter dina for hut to hisyen þas
landes wyfmen, &amp; emores sunu sichem ræfode hi &amp; slæp mid hire him
&amp; ælle is mægum to muculum hærme swa seo leden boc sprycð
Genesis &amp; ræðe se þe wyle hu ornoslice iacobes sunes dina hære
suster hut ledde &amp; emor &amp; sichem is sune &amp; hære mægion &amp;
eac ælla þa to ham comen ofslogon mid swurdes ecge &amp; gecyrdon gesunde
to hæra getelde &amp; iacob &amp; is sununes mid hære wycstowe ywenden to
bethel &amp; herde godes name; On þan time forðferde debbora rebecca
fostermoder &amp; heo bebyrigde on nyþewærðe bethel hunder ane ache
&amp; me cwæð þane steðe ache wop.
 29. Ða he com færm mesopotania æn wycnigeðe on salim
þæt is in chanaan lande.

END_TEXT
START_TEXT

ÆGenPref
B8.1.7.1.
Preface to Genesis (Oxford, Bodleian Library, MS. Laud Misc. 509): Crawford 1922, 76-80.



 1. <foreign>Incipit prefatio Genesis Anglice</foreign>.
 1. ÆLFRIC MUNUC GRET ÆðELWÆRD EALDORMANN EADMOdlice.
 1. Þu bæde me, leof, þæt ic sceolde ðe awendan of
Lydene on Englisc þa boc Genesis: ða þuhte me hefigtime þe to
tiþienne þæs, &amp; þu cwæde þa þæt ic ne þorfte na mare
awendan þære bec buton to Isaace, Abrahames suna, for þam þe sum
oðer man þe hæfde awend fram Isaace þa boc oþ ende.
 6. Nu þincð me, leof, þæt þæt weorc is swiðe
pleolic me oððe ænigum men to underbeginnenne, for þan þe ic
ondræde, gif sum dysig man þas boc ræt oððe rædan gehyrþ,
þæt he wille wenan, þæt he mote lybban nu on þære niwan æ,
swa swa þa ealdan fæderas leofodon þa on þære tide, ær þan
þe seo ealde æ gesett wære, oþþe swa swa men leofodon under Moyses
æ.
 12. Hwilon ic wiste þæt sum mæssepreost, se þe min
magister wæs on þam timan, hæfde þa boc Genesis, &amp; he cuðe be
dæle Lyden understandan: þa cwæþ he be þam heahfædere Iacobe,
þæt he hæfde feower wif, twa geswustra &amp; heora twa þinena.
 15. Ful soð he sæde, ac he nyste, ne ic þa git, hu micel
todal ys betweohx þære ealdan æ &amp; þære niwan.
 17. On anginne þisere worulde nam se broþer hys swuster to wife
and hwilon eac se fæder tymde be his agenre dehter, &amp; manega hæfdon
ma wifa to folces eacan &amp; man ne mihte þa æt fruman wifian buton on
his siblingum.
 20. Gyf hwa wyle nu swa lybban æfter Cristes tocyme, swa swa men
leofodon ær Moises æ oþþe under Moises æ, ne byð se man na
cristen ne he furþon wyrðe ne byð þæt him ænig cristen man mid
ete.
 23. Ða ungelæredan preostas, gif hi hwæt litles
understandað of þam Lydenbocum, þonne þingð him sona þæt hi
magon mære lareowas beon, ac hi ne cunnon swa þeah þæt gastlice
andgit þærto, &amp; hu seo ealde æ wæs getacnung toweardra þinga
oþþe hu seo niwe gecyþnis æfter Cristes menniscnisse wæs
gefillednys ealra þæra þinga, þe seo ealde gecyðnis getacnode
towearde be Criste &amp; be hys gecorenum.
 29. Hi cweþaþ eac oft be Paul, hwi hi ne moton habban wif, swa
swa Petrus se apostol hæfde, &amp; hi nellað gehiran ne witan, þæt se
eadiga Petrus leofede æfter Moises æ, oþ þæt Crist, þe on þam
timan to mannum com &amp; began to bodienne his halige godspel &amp; geceas
Petrum ærest him to geferan: þa forlet Petrus þærrihte his wif, &amp;
ealle þa twelf apostolas, þa þe wif hæfdon, forleton ægþer ge wif
ge æhta, &amp; folgodon Cristes lare to þære niwan æ &amp;
clænnisse, þe he silf þa arærde.
 37. Preostas sindon gesette to lareowum þam læwedum folce: nu
gedafnode him þæt hig cuþon þa ealdan æ gastlice understandan,
&amp; hwæt Crist silf tæhte &amp; his apostolas on þære niwan
gecyðnisse, þæt hig mihton þam folce wel wissian to Godes geleafan,
&amp; wel bisnian to godum weorcum.
 41. We secgað eac foran to þæt seo boc is swiþe deop
gastlice to understandenne, &amp; we ne writaþ na mare buton þa nacedan
gerecednisse.
 43. Þonne þincþ þam ungelæredum þæt eall þæt
andgit beo belocen on þære anfealdan gerecednisse, ac hit ys swiþe feor
þam.
 45. Seo boc ys gehaten Genesis, þæt ys gecyndbod, for þam
þe heo ys firmest boca &amp; spricþ be ælcum gecinde, ac heo ne spricð
na be þæra engla gesceapenisse.
 47. Heo onginð þus: <foreign>In principio creauit Deus celum &amp;
terram</foreign>; þæt ys on Englisc, On annginne gesceop God heofenan &amp;
eorþan.
 49. Hit wæs soðlice swa gedon, þæt God ælmihtig
geworhte on anginne, þa þa he wolde, gesceafta.
 51. Ac swa þeah æfter gastlicum andgite þæt anginn ys
Crist, swa swa he sylf cwæþ to þam Iudeiscum: Ic eom angin, þe to eow
sprece.
 53. Þurh þis angin worhte God Fæder heofenan &amp; eorþan,
for þan þe he gesceop ealle gesceafta þurh þone Sunu, se þe was
æfre of him accenned, wisdom of þam wisan Fæder.
 55. Eft stynt on þære bec on þam forman ferse: <foreign>Et spiritus
Dei ferebatur super aquas</foreign>; þæt is on Englisc, &amp; Godes gast wæs
geferod ofer wæteru.
 58. Godes gast ys se Halga Gast, þurh þone geliffæste se
Fæder ealle þa gesceafta, þe he gesceop þurh þone Sunu, &amp; se
Halga Gast færþ geond manna heortan &amp; sylð us synna forgyfnysse
ærest ðurh wæter on ðam fulluhte &amp; syððan ðurh dædbote;
&amp; gyf hwa forsyhð ða forgyfnysse, ðe se Halga gast sylð, ðonne
bið his syn æfre unmiltsigendlic on ecnysse.
 64. Eft is seo halige ðrynnys geswutelod on ðisre bec, swa swa
is on ðam worde, ðe God cwæð: Uton wyrcean mannan to ure anlicnisse.
 66. Mid ðam ðe he cwæð: Uton wyrcean, is seo ðrynnys
gebicnod; mid ðam ðe he cwæð: to ure anlicnysse, is seo soðe annys
geswutelod.
 68. He ne cwæð na menigfealdlice: to urum anlicnyssum, ac
anfealdlice: to ure anlicnysse.
 69. Eft comon ðry englas to Abrahame, &amp; he spræc to him
eallum ðrym swa swa to anum.
 70. Hu clypode Abeles blod to Gode buton swa swa ælces mannes
misdæda wregað hine to Gode butan wordum?
 72. Be ðisum lytlan man mæg understandan, hu deop seo boc is
on gastlicum andgyte, ðeah ðe heo mid leohtum wordum awriten sy.
 74. Eft Iosep, ðe wæs geseald to Egypta lande &amp; he ahredde
ðæt folc wið ðone miclan hunger, hæfde Cristes getacnunge, ðe
wæs geseald for us to cwale &amp; us ahredde fram ðam ecan hungre helle
susle.
 77. Ðæt micele geteld, ðe Moyses worhte mid wundorlicum
cræfte on ðam westene, swa swa him God sylf gedihte, hæfde getacnunge
Godes gelaðunge, ðe he sylf astealde ðurh his apostolas mid menifealdum
frætewum &amp; fægerum ðeawum.
 80. To ðam weorce brohte ðæt folc gold &amp; seolfor &amp;
deorwurðe gimstanas &amp; mænifealde mærða; sume eac brohton
gatehær, swa swa seo æ bebead.
 83. Þæt gold getacnode urne geleafan &amp; ure gode ingehyd,
ðe we Gode offrian sceolon; ðæt seolfor getacnode Godes spræca &amp;
ða halgan lare, ðe we habban sceolon to Godes weorcum; ða gimstanas
getacnodon mislice fægernyssa on Godes mannum; ðæt gatehær getacnode
ða stiðan dædbote ðæra manna, ðe heora synna behreowsiað.
 88. Man offrode eac fela cynna orf Gode to lace binnan ðam
getelde; be ðam is swyðe mænifeald getacnung, &amp; wæs beboden
ðæt se tægl sceolde beon gehal æfre on ðam nytene æt ðære
offrungae, for ðære getacnunge ðæt God wile ðæt we symble well
don oð ende ures lifes; ðonne bið se tægl geoffrod on urum weorcum.
 93. Nu is seo foresæde boc on manegum stowum swyðe nearolice
gesett, &amp; ðeah swyðe deoplice on ðam gastlican andgyte; &amp; heo is
swa geendebyrd, swa swa God sylf hi gedihte ðam writere Moyse, &amp; we ne
durron na mare awritan on Englisc þonne ðæt Leden hæfð, ne ða
endebyrdnysse awendan, buton ðam anum, ðæt ðæt Leden &amp; ðæt
Englisc nabbað na ane wisan on ðære spræce fandunge: æfre se ðe
awent oððe se ðe tæcð of Ledene on Englisc, æfre he sceal
gefadian hit swa ðæt ðæt Englisc hæbbe his agene wisan, elles hit
bið swyðe gedwolsum to rædenne ðam ðe ðæs Ledenes wise ne can.
 101. Is eac to witene ðæt sume gedwolmen wæron ðe woldon
awurpan ða ealdan æ, &amp; sume woldon habban ða ealdan &amp; awurpan
ða niwan, swa ða Iudeiscean doð; ac Crist sylf &amp; his apostolas us
tæhton ægðer to healdenne, ða ealdan gastlice &amp; ða niwan
soðlice mid weorcum.
 105. God gesceop us twa eagan &amp; twa earan, twa nosðyrlu,
twegen weleras, twa handa &amp; twegen fet, &amp; he wolde eac habban twa
gecyðnyssa on ðisre worulde gesett, ða ealdan &amp; ða niwan; for ðan
ðe he deð swa swa hine sylfne gewyrð, &amp; he nænne rædboran
næfð, ne nan man ne ðearf him cweðan to, Hwi dest ðu swa?
 110. We sceolon awendan urne willan to his gesetnyssum, &amp; we ne
magon gebigean his gesetnyssa on urum lustum.
 113. Ic cweðe nu ðæt ic ne dearr ne ic nelle nane boc
æfter ðisre of Ledene on Englisc awendan; &amp; ic bidde ðe, leof
ealdormann, ðæt ðu me ðæs na leng ne bidde, ði læs ðe ic beo
ðe ungehyrsum, oððe leas gyf ic do.
 116. God ðe sy milde a on ecnysse.
 117. Ic bidde nu on Godes naman, gyf hwa ðas boc awritan wille,
ðæt he hi gerihte wel be ðære bysne, for ðan ðe ic nah geweald,
ðeah ðe hi hwa to woge gebringe ðurh lease writeras, &amp; hit bið
ðonne his pleoh na min: micel yfel deð se unwritere, gyf he nele his gewrit
gerihtan.

END_TEXT
START_TEXT

Judg
B8.1.7.2.
Judges (Oxford, Bodleian Library, MS. Laud Misc. 509): Crawford 1922, 401-14.



 0.1. <foreign>De Libro Iudicum, Anglice</foreign>.
 0.1. Æfter ðam ðe Moyses, se mæra heretoga, þæt
Godes folc gelædde of Pharaones þeowette ofer ða Readan Sæ, &amp; God
him æ gesette, &amp; æfter þam þe Iosue be Godes sylfes gewissunge
þæt mankyn gebrohte mid swiðe micclum sige to þam behatenan earde
&amp; hi þæron wunedon, þa wurdon hig ealles to oft on yfel awende &amp;
mid yfelum weorce þone ælmihtigan God þearle gegremedon.
 0.6. &amp; God hi eac sona hæðenum leodum let to anwealde, swa
þæt þa hæðenan hæfdon heora geweald, swa oft swa hig abulgon
þam ælmihtigan Gode, oð þæt hig eft oncneowon heora yfelan dæda
&amp; gebugon to Gode biddende his miltse.
 0.10. Ða funde he him sona sumne fultum æfre, &amp; he hig
ahredde of þam reðan þeowte þæra hæðenra leoda þe heora
hæfdon geweald.
 0.12. Hig næfdon manne cyning him gecorenne þa git, for ðam
þe God sylf wæs heora wissiend þa &amp; gesette him deman þe demdon
þam folce to swiþe langum fyrste, oð þæt hi sylfe gecuron Saul him
to cyninge, swa swa us secgað bec, be Godes geþafunge on Samueles timan.
 3.5. WE willað nu secgan swutelicor be þisum, þæt þæt
Israhela folc æfter Iosuam forðsiþe, þæs æþelan heretogan,
þe hig þider gelædde, &amp; æfter geendunge þæra ealdra manna
þe Godes mihta cuðon &amp; his wundra gesawon, wunodon on þam lande
betwux hæþenum leodum, &amp; gewifodon him ongean Godes willan on þam
hæðenum mædenum þæs hæðenan mancynnes, &amp; fengon to
lufienne heora fulan þeawas, &amp; eaðelice forleton Godes gesetnysse &amp;
his halgan æ mid ealle forgeaton.
 3.8. God wearð him þa yrre for yfelum dædum, &amp;
betæhte hig Chusam, þam hæþenan cyninge, swa þæt hig þeowodon
swiðe yfelum þeowte þam hæþenan cyninge to eahta geara fyrste, &amp;
he hig ofsette &amp; geswencte forðearle.
 3.9. Hig þa eft clipodon to þam ælmihtigan Gode, &amp; he
him asende sona his fultum; gesette him anne deman, se hatte Othoniel.
 3.10. On him wæs Godes gast, &amp; he hig þa gewissode &amp;
feaht wið þone Chusan &amp; hine ofercom sona ðurh Godes sylfes fultum.
 3.11. &amp; hi syððan wunedon on fulre sybbe ealles feowertig
geara, &amp; Othoniel þa geendode his dagas.
 3.12. Eft þa Israhel æfter his forðsiþe geeacnodon heora
yfel &amp; þone ælmihtigan God mid weorcum gegremedon &amp; gewendon heora
mod fram his geleafan &amp; his æ forsawon; ða betæhte he hig eac
Eglone, þam cyninge Moabiscre ðeode.
 3.13. Se hig ofsloh swiðe &amp; heora burh gewann &amp; gewilde
hig ealle, swa þæt hig him þeowodon on micclum geswince eahtatyne gear
for heora unræde.
 3.15. Hig clipodon þa swiðe on heora geswencednisse to þam
heofonlican Gode, his helpes biddende, &amp; he him asende sona alysednisse
þurh heora agenne mæg, se hatte Aoth; him wæs gelice gewylde his
wynstre &amp; his swiðre; ða gesende þæt folc sume lac þam cyninge
þurh ðone Aoth.
 3.17. &amp; he him brohte þa lac.
 3.19. Æfter heora spræce cwæþ se Aoth him to: Eala þu
Engol cining.
 3.20. Ic hæbbe þe to secganne ures Godes ærende; uton gan
onsundron; &amp; hig sona eodon in to sumum diglan huse.
 3.21. Ða abræd Aoth bealdlice his swurd mid his wynstran handa
&amp; hine hetelice þidde, swa þæt þa hiltan eodon in to þam
innoðe, &amp; þæt smeru wand ut, for ðam þe he wæs swiðe
fætt; He forlet þa þæt swurd stician on him &amp; gewende him ut
æt sumere oþre duran, oð þæt he eft becom to his agenum geferon.
 3.25. Englon se cining læg þær swa dead.
 3.27. &amp; Aoth bleow bealdlice his horn &amp; ferde mid fultume
to gefeohte sona, &amp; ofsloh tyn ðusend Englones folces.
 3.30. &amp; he þa Moabiscan miclum geeadmette &amp; hi
underþeodde his agenum þeowte, &amp; heora land þa wæs wuniende on
sibbe æfter þisre dæde hundeahtatig geara.
 4.1. ÆFTER Aothes forðsiðe hi geeacnodon eft heora
unrihtwisnysse &amp; heora yfel ongean God.
 4.2. &amp; he hig þa betæhte sumum gramlican cininge, Iabin
gehaten.
 4.3. And he hæfde heora geweald ealles twentig geara, &amp; hig
yfele ofsette; &amp; hig þa clipodon on hira earfoðnisse to þam
mildheortan Gode, his mildsunge biddende.
 4.6. Ða asende him God sumne heretogan to, Barac gehaten, &amp;
he þa ferde mid tyn þusend mannum to þære burnan Cison, &amp; se
cining Iabin sende him togeanes anne ealdormann him swiðe getreowe, Sisarra
gehaten, mid nigonhund crætum &amp; mid ealre his fyrde to gefeohte
gearowe.
 4.14. Hwæt þa se Barac, gebyld swiðe þurh God, feaht him
togeanes mid his fyrde swiðe.
 4.15. &amp; God þa afærde þone forsædan ealdorman &amp;
ealle his meniu, ðæt hig mihtlease flugon, &amp; hig man ofsloh, þæt
hig sweltende feollon.
 4.17. &amp; Sesirra arn of his agenum cræte fram ealre þære
fyrde, geegsod þurh God, oð þæt he werig becom to anum wifmen æt
nehstan, þe him ær wæs cuð, Iahel gehaten.
 4.18. &amp; heo cwæþ to him: Gang in, la leof, to urum
getelde, ne ondræd þe nan þing; He eode þa inn earhlice swiðe, &amp;
seo wimman mid hire hwitle bewreah hine sona, let hine licgan swa ætlutian
his feondum.
 4.19. He wæs swiðe ofurnen &amp; he eðode swiðe; bæd
him drincan &amp; heo him bliþelice sealde: behelode hine eft.
 4.20. &amp; he hire cwæð to: Stand nu &amp; beheald: gif her
ænig man cume acsigende embe me, ðonne andswara þu sona þæt her nan
man ne come; &amp; he læg þær swa.
 4.21. Ða æfter litlum fyrste gelæhte seo wifman an
þæra teldsticcena &amp; stop inn digollice, gesloh ða mid anum bytle
bufan/ his þunwengan, þæt se sticca him eode ut þurh þæt heafod
in to þære eorðan, &amp; he ætforan hire spearnlode mid fotum, oð
þæt he forðferde swa mid bysmorlicum deaðe.
 4.22. &amp; Barac com sona, sohte þone Sisara; wolde hine
ofslean; ða clipode seo wimman cuðlice him to, het hine sceawian þone
þe he sohte; &amp; he geseah þa hwar Sisara læg, &amp; se teldsticca
sticode þurh his heafod.
 4.23. God þa geeadmette Iabin þone cining ætforan his folce;
&amp; hig fæstlice weoxon &amp; mid strangre mihte hine ofþrihton, oð
þæt hig mid ealle hine adilegodon.
 5.32. &amp; HI þa feowertig wintra wunedon on sibbe.
 5.32. We secgað nu eac þæt we singað be þisum on urum
sealmsange, swa swa hit sang Dauid þurh þone Halgan Gast, God heriende
þus: <foreign>Ecce inimici tui sonauerunt et qui oderunt te extollerunt capud. Fac
illis sicut Madian &amp; Sisare, sicut Iabin in torrente Cison</foreign>; ðæt ys on
urum gereorde: He cwæþ to his Drihtene, Efne nu Drihten þine fynd
hlydað &amp; þa þe þe hatiað ahebbað heord heafda; Do him swa swa
Madian &amp; swa swa Sisaran &amp; swa swa Iabin æt þam burnan Cyson.
 5.8. Hwæt sind Godes fynd buton þa fulan hæðenan &amp;
þa leasan Cristenan, þe hlydað ongean God &amp; mid unrihtwisnisse þa
earman ofsittað &amp; Godes lima dreccað, Gode to forsewennysse, ahebbende
heora heafda on healicre modignesse?
 5.11. Ac þes sealm us segð, hu him sceal getimian, swa swa
ðam eorgan Sisaran &amp; þam arleasan Iabine, þæt hi beon adilegode
fram Drihtenes halgum mannum þa þe hi huxlice her on life gedrehton.
 6.1. ÐEOS racu us segð, þe we nu ær ræddon, ðæt
þæt Israhela folc, þe we embe sprecað, siþþan gesyngodon swiðe
wið heora Drihten, &amp; he let hi to handa þam hæþenan leodscipe,
Madian gecweden.
 6.2. Ða hig miclum geswencton; &amp; heora orf genamon &amp;
heora æceras aweston &amp; ealle heora bigleofan endemes ætbrudon.
 6.2. Ða fleah þæt earme folc to fyrlenum muntum &amp;
behiddon hig on scræfum, mid hungre gewæhte; ðæt hi mihton geseon
þæt hig forsawon God, hi wurdon swa geeadmette yfele heora feondum sume
seofon gear on ðære miclan sorge; &amp; heora fynd ferdon freolice
gehwær, swa þicce swa gærstapan, on ðam godan earde &amp; þæs
eardes brucon him to bismore swa.
 6.7. Israhela folc þa earmlice clipode to þam heofonlican Gode,
his helpes biddende.
 6.14. &amp; he him foresceawode sumne heretogan, Gedeon gehaten,
heora agenes cynnes; ðam bebead God sylf þæt he sceolde faran &amp; his
folc ahreddan fram heora yrmðe, &amp; cwæð him wordum þus to: Wite
þu þæt ic ðe asende.
 7.1. GOD hine þa gestrangode, &amp; he gegaderode sona þæt
earme folc þær þær aflogene wæron, &amp; ferde ða mid fultume
þær heora fynd wicodon, swa swa him gewissode se welwillenda God.
 7.2. Ða cwæþ God sylf to him: Swiðe micel folc þu
hæfst on þinre firdinge to þam gefeohte; læt hi gecirran sume, ðe
læs þe hi secgon eft þæt hi mid hira folce hig sylfe alysdon &amp;
mid heora fultume him gefuhton sige.
 7.4. Ða geceas Gedeon, swa swa him gewissode God, þreohund wera
mid him of eallum þam werode.
 7.7. &amp; God him sæde þa: Ic sylf nu alyse eow on ðisum
þrim hundrydum, &amp; þe on hand betæhte ða Madianitiscean, þe eow
swa miclum gedrehton.
 7.16. Ðam folce wæs gewunelic þæt hi weredon byman on
ælcum gefeohte &amp; þa bleowon swiðe; ða het Gedeon his geferan
habban heora byman him mid to þære blawunge &amp; het heora ælcne
geniman anne æmtigne sester oððe anne wæterbuc to þam gewinne
forð.
 7.17. &amp; cwæþ him siþþan to: Swa swa ge geseoð
þæt ic do, doð ealle endemes æfter me sona.
 7.16. He todælde hi þa on þrim diglum floccum.
 7.19. &amp; ferde nihtes to þær heora fynd wicodon, begunnon
to blawenne mid heora byman swiðe &amp; slogon togædere ða æmtigan
sestras, &amp; tobræcon þa bucas mid micelre brastlunge.
 7.21. Wearð þa afæred eall seo hæðene fyrd þurch
heora blawunge &amp; ðæra buca sweg.
 7.22. &amp; God hi geegsode, þæt hi begunnon to sleanne ælc
heora oðerne mid hira agenum swurde on þære sweartan nihte mid
stiðlicum gefeohte.
 7.23. Hi flugon þa sume, ac him ferde æfter Gedeon swiðe
ofsleande æfre, oð þæt þær afeollon fif &amp; þrittig
ðusenda, sume þurh hi silfe, sume þurh Gedeon.
 7.25. &amp; twegen ealdormen eac, Horeb &amp; Zeb, ðær feollon
ofslagenne.
 8.12. &amp; HIM ætflugon twegen ciningas, Zebee &amp; Salmana,
ac he sohte hi georne, oð þæt he hi gelæhte; &amp; gelædde hi
ongean to his agenre fyrde; &amp; heora feorh him benam.
 8.28. Wæs þa wuniende on friðe feowertig wintra be Gedeones
wissunge.
 8.28. Be þisum we singað eac on þam foresædan sealme
ongean Godes wiðerwinnan, þe willað æfre þwyres, swa swa se Halga
Gast us sæde þurch Dauid: <foreign>Pone principes eorum sicut Oreb et Zeb et Zebee
et Psalmana</foreign>; ðæt ys on Engliscre spræce: Sete ðu ure Drihten heora
ealdormen swa swa Horeb &amp; Zeb &amp; swa swa Zebee &amp; Salmana; ðæt
is on angite þæt þa yfelan heafodmen, Godes wiðerwinnan, wurdon þa
gescinde.
 10.6. HWæT þa æfter fyrste þæt Israhela folc begunnon
to geeacnienne heora ealdan synna mid edniwum synnum on Godes gesihðe, &amp;
his æ forleton, þe he him ær gesette on þam munte Sinai.
 10.7. &amp; hine micclum gremedon, swa þæt he mid yrre hi on
hand betæhte þam hæðenan leodscipum, se hatte Amon.
 10.8. Hi wurdon ða gehergode &amp; gehynde forswiðe eahtatyne
gear under heora handa, oð þæt hig earmlice to ðam ælmihtigan
clipodon &amp; heora synna andetton mid sorhfullum mode.
 11.1. ÐA ofhearmode Gode heora yrmða sona, &amp; him
foresceawode sumne heafodman, Iepthae gehaten, &amp; him Godes gast on wæs.
 11.32. He ferde ða mid fultume &amp; heora fynd ofsloh, &amp; hi
God betæhte to his anwealde, swa þæt he þa gewann heora twenti burga,
&amp; he hi geeadmette heora unðances swa.
 12.7. &amp; HI wunodon on sibbe an &amp; ðritig geara.
 13.1. ÆFTER þisum fyrste hig fengon eft to gremienne þone
ælmihtigan God on heora ealdan wisan mid heora yfelum dædum, &amp; he hi
eac betæhte þam hæðenan folce þe hatton Philistei ealles feowertig
geara for heora misræde.
 13.2. An man wæs eardigende on Israhela þeode, Manue gehaten,
of ðære mægðe Dan: his wif wæs untymende &amp; hig wunedon butan
cilde.
 13.3. Him com þa gangende to Godes engel, &amp; cwæð
ðæt hi sceoldon habban sunu him gemæne; Se bið Gode halig fram his
cildhade &amp; man ne mot hine efsian oððe besciran; ne he ealu ne drince
næfre oþþe win, ne naht fules ne ðicge, for þam þe he onginð to
alysenne his folc, Israhela þeode, of Philistea þeowte.
 13.24. Heo acende þa sunu, swa swa hyre sæde se engel, &amp;
het hine Samson, &amp; he swiðe weoxs, &amp; God hine bletsode, &amp; Godes
gast wæs on him.
 14.5. &amp; HE wearð þa mihtig on micelre strengðe, swa
þæt he gelæhte ane leon be wege, þe hine abitan wolde, &amp;
tobræd hi to sticcum, swilce he totære sum eaðelic ticcen.
 15.8. HE begann þa to winnenne wið ða Philisteos &amp; heora
fela ofsloh &amp; to sceame tucode, þeah þe hig anweald hæfdon ofer his
leode.
 15.9. Ða ferdon þa Philistei forð æfter Samsone &amp;
heton his leode, þæt hi hine ageafon to hira anwealde, þæt hig wrecan
mihton heora teonræddenne mid tintregum on him.
 15.13. Hig ða hine gebundon mid twam bæstenum rapum &amp; hine
gelæddon to þam folce.
 15.14. &amp; ða Philisteiscan þæs fægnodon swiðe, urnon
him togeanes ealle hlydende, woldon hine tintregian for heora teonrædene;
ða tobræd Samson begen his earmas, ðæt þa rapas toburston, þe he
mid gebunden wæs.
 15.15. &amp; he gelæhte ða sona sumes assan cinban þe he
ðær funde, &amp; gefeaht wið hig &amp; ofsloh an þusend mid þæs
assan cinbane.
 15.16. &amp; cwæð to him sylfum: Ic ofsloh witodlice an
þusend wera mid þæs assan cinbane.
 15.18. He wearð þa swiðe ofþyrst for ðam wundorlican
slege &amp; bæd þone heofonlican God, þæt he him asende drincan: for
þam þe on ðære neawiste næs nan wæterscipe.
 15.19. Ða arn of þam cinbane, of anum teð, wæter, &amp;
Samson þa dranc &amp; his Drihtene þancode.
 15.21. Nu gif hwa wundrie, hu hit gewurðan mihte þæt Samson
se stranga swa ofslean mihte an þusend manna mid þæs assan cinbane,
þonne secge se mann, hu þæt gewurðan mihte, þæt God him sende
þa wæter of þæs assan teð.
 15.24. Nis þis nan gedwimor ne nan dwollic sagu, ac seo ealde
gesetniss ys eall swa trumlic, swa swa se Hælend sæde on his halgan
godspelle, þæt an stæf ne bið, ne an strica, awæged of ðære
ealdan gesetnisse, þæt hi ne beon gefyllede: gif hwa ðises ne gelyfð,
he ys ungeleafulic.
 16.1. ÆFTER þisum he ferde to Philistea lande in to anre birig
on heora anwealde, Gaza gehaten.
 16.2. &amp; hi þæs fægnodon, besetton þa þæt hus
þe he inne wunude, woldon hine geniman, mid þam þe he ut eode on
ærnemergen, &amp; hine ofslean.
 16.3. Hwæt ða Samson heora syrwunga undergeat, &amp; aras on
midre nihte tomiddes his feondum &amp; genam ða burhgatu &amp; gebær on
his hricge mid þam postum, swa swa hi belocene wæron, up to anre dune to
ufeweardum þam cnolle, &amp; eode him swa orsorh of heora gesihþum.
 16.4. Hine beswac swa þeah siððan an wif, Dalila gehaten, of
þam hæðenan folce, swa þæt he hire sæde, þurh hire swicdom
bepæht, on hwam his strengð wæs &amp; his wundorlice miht; ða
hæðenan Philistei beheton hire sceattas, wið þam þe heo beswice
Samson þone strangan.
 16.6. Ða ahsode heo hine georne mid hire olæcunge on hwam his
miht wære?
 16.7. And he hire andwirde: Gif ic beo gebunden mid seofon rapum of
sinum geworhte, sona ic beo gewyld.
 16.8. Ðæt swicole wif þa begeat þa seofon rapas, &amp; he
þurh syrwunge swa wearð gebunden.
 16.9. &amp; him mann cydde þæt þær comon his find; ða
tobræc he sona þa rapas swa swa hefelþrædas, &amp; þæt wif nyste
on hwam his miht wæs.
 16.11. He wearð eft gebunden mid eallniwum rapum &amp; he þa
tobræc swa swa þa oðre.
 16.16. Heo beswac hine swa þeah, þæt he hire sæde æt
nextan: Ic eom Gode gehalgod fram minum cildhade, &amp; ic næs næfre
geefsod ne næfre bescoren, &amp; gif ic beo bescoren, þonne beo ic
unmihtig oðrum mannum gelic.
 16.18. &amp; heo let þa swa.
 16.19. Heo þa on sumum dæge, þa þa he on slæpe læg,
forcearf his seofan loccan &amp; awrehte hine siðþan; ða wæs he swa
unmihtig swa swa oðre men.
 16.21. &amp; þa Philistei gefengon hine sona, swa swa heo hine
belæwde, &amp; gelæddon hine aweg; &amp; heo hæfde ðone sceatt, swa
swa him gewearð; Hi þa hine ablendon &amp; gebundenne læddon on heardum
raceteagum ham to heora birig, &amp; on cwearterne belucon to langre firste,
heton hine grindan æt hira handcwyrne.
 16.22. Ða weoxon his loccas &amp; his miht eft on him.
 16.23. &amp; þa Philistei full bliðe wæron, þancodon heora
gode, Dagon gehaten, swilce hig þurh his fultum heora feond gewildon.
 16.25. Ða Philistei þa micele fyrme geworhton &amp; gesamnodon
hi on sumre upflora, ealle þa heafodmen &amp; eac swilce wimmen, þreo
þusend manna, on micelre blisse: &amp; þa þa hig bliðust wæron, þa
bædon hig sume, þæt Samson moste him macian sum gamen, &amp; hine man
sona gefette mid swiðlicre wafunge &amp; heton hine standan betwux twam
stænenum swerum: On ðam twam swerum stod þæt hus eall geworht.
 16.27. &amp; Samson ða plegode swiðe him ætforan, &amp;
gelæhte þa sweras mid swiðlicre mihte, &amp; sloh hi togædere,
þæt hi sona toburston; &amp; þæt hus þa afeoll eall þæt folc
to deaðe &amp; Samson forð mid, swa þæt he miccle ma on his deaðe
acwealde, ðonne he ær cucu dyde.

END_TEXT
START_TEXT

ÆGenEp
B8.1.7.3.
Epilogue (Oxford, Bodleian Library, MS. Laud Misc. 509): Crawford 1922, 414-17.



 1. He hæfde getacnunge ures Hælendes Cristes, þe on his
agenum deaðe þone deofol gewylde &amp; his mihte oferswiðde &amp; hine
mankynnes benæmde.
 3. Ða Philistei, swa swa we her beforan sædon, besæton
þone Samson &amp; hine ofslean woldon on heora birig Gaza; ac he bær ða
gatu upp to anum beorge, to bysmore his feondum.
 5. Eall swa þa Iudeiscan, þe ofslogon urne Drihten, besetton
his birgene sona mid wearde, ac he tobræc hellegatu mid his heofonlican
mihte, &amp; of þam deofle genam þone dæl, þe he wolde, Adames
ofspringes, &amp; he eaðelice aras of ðam deaðe gesund on þam þriddan
dæge &amp; astah to heofenum to his halgan Fæder, gewunnenum sige, to
wuldre him sylfum &amp; his halgum þegnum, þam ðe he alysde.
 12. Nelle we secgan na swiðor be þisum, buton þæt se
Israhel, þe we embe spræcon, mislice ferde, oð þæt hi fengon to
ciningum, swa swa on Cininga Bocum ys full cuð be ðam.
 15. Ða Romaniscan leoda wæron eac lange eal swa buton cynegum,
ær þam ðe cristendom wære, &amp; hæfdon him <foreign>consulas</foreign>, þæt
we cweðað rædboran.
 17. Se consul sceolde him eallum wisian &amp; beon heora yldost to
anes geares fyrste; feng þonne oðer to, oðres geares firste, to þam
ylcan anwealde, &amp; eode swa abutan be heora gebyrdum &amp; be heora
geþingðum, oð þæt heora formanega oft fengon to anwealde &amp;
wunodon him on sibbe swiðe anrædlice, &amp; heold ælc oðerne on
arwurðnisse.
 23. Swa hi hæfdon ða siððan cesares ofer hig, þæt we
cweðað caseres, þa beoð cininga yldest, &amp; hi mid heora wisdome
gewyldon þa æt nehstan ealne middaneard to heora anwealde.
 25. Hi hæfdon ælce dæge heora witena gemot, &amp; wæron
gesette synderlice to ðam þa <foreign>senatores</foreign>, ðæt synd þeodwitan, þe
dæghwamlice smeadon on anum sindrian huse embe ealles folces þearfe heora
ræd kyddon siððan þam casere &amp; him gewearð anes.
 30. Gif ænig leodscipe wæs ungewylde þam casere, þonne
sende he him to swa fela eoroda, ðe mihton gebigan þæt mennisc him to,
oþþe mid egsunge þæt hig bugon to sibbe, oððe mid wige þæt hi
wurdon gewylde.
 34. Eft on þam cristendome wæs Constantinus se forma casere
ðe to Criste beah; &amp; us secgað bec þæt he sigefæst wæs
þurh þone Hælend Crist þe he gecoren hæfde.
 36. Eac his æftergengan þe on God gelyfdon wæron æfre
sigefæste þurh þone soðan God, &amp; se cristendom weox wel on heora
timan &amp; þæt ealde deofolgild wearð adwæsced þurh hi.
 40. Se yldra Theodosius swiðe oft hæfde sige on manegum
gewinne for his miclum geleafan, swa þæt on sumum gefeohte him sende God
swa micelne wind, þæt þa wæmna flugon mid swiftum gesceote swiðe on
heora find, &amp; his feonda wæmne wendon on hi sylfe &amp; fylston þam
casere, oð þæt him com to fotum his wiðerwinna gewilniende friðes.
 45. Ac þa þæs caseres cempan hine acwealdon, sona se gingra
Theodosius wæs swiðe gelyfed, &amp; he æfre his fyrde þam Hælende
betæhte, &amp; God feaht for hine &amp; his fyrde geheold, swa þæt on
sumne sæl sum his ealdormanna, þe him swiðe leof wæs, wearð
gelæht fram his feondum.
 49. Ða sende he sona to þæs ealdormannes sunu mid micclum
fultume, &amp; hi gemetton þærrihte Godes engel him togeanes gangende mid
him, se him tæhte þone weg, þe hi sylfe ne cuðon, ofer anum bradum
fenne, ðær nan fær ær næs, &amp; ofer þam wætere mid
wundorlicum færelde drium fotum ealle, swa swa Moyses dyde mid ðam ealdan
Israhel ofer þa Readan Sæ, oð þæt hi becomon þær ðær he
gehæft wæs, &amp; his fynd ofslogon mid swurdes ecge &amp; þone
ealdorman ahreddon fram heora reðnisse swa.
 56. Ðæra Perscisra cyning wæs ðam casere wiðerræde;
þa sende he his here him to &amp; he eac gegaderode of þam Saraceniscum
swiðe micele fyrde togeanes þam casere; ac Crist him sende to swa micelne
ogan, þæt hi hig sylfe adrengton an hund ðusend manna on ðære
miclan ea, Eufrates gehaten, &amp; he wolde þa frið; ða ne moste he
abugan for his manna unræde.
 62. He hæfde on his anwealde an ðusend cempena swa cene to
wige, þæt hi wæron gehatene ealle <foreign>inmortales</foreign>, þæt sindon
undeadlice; ða cwædon þæt hi woldon cunnian heora mihte on ðæs
caseres fyrde, ær þam þe hig fengon to sibbe.
 65. Hi þa ferdon to truwiende on hi silfe, &amp; ðæs caseres
fyrd feaht wið hig sona, sume foran ongean, sume ferdon hindan, oð þæt
þa undeadlican lagon ealle deade; &amp; heora cyning ða beah to þæs
caseres willan.
 69. On sumne sæl woldon þa wiðerrædan hæðenan mid
micelre fyrde faran on heregoð on þæs caseres anwealde on Romaniscre
þeode, &amp; ferdon ða to mid miclum gefilce.
 71. Ðis wearð þa gekydd ðam casere sona, &amp; he hine
gewende to his gewunelicum gebedum &amp; þæt gewinn betæhte þam
welwillendan Hælende, &amp; him raðe becom Cristes sylfes fultum, swa
þæt se heretoga þære hæðenra fyrde, Rugas gehaten, mid
heofonlicum ligette wearð sona ofslagen &amp; his geferan sume, &amp; eac
oðer fyr of heofenum þa becom &amp; forbærnde þa herelafe, ðæt
þær nan ne belaf, swilcne fultum hæfde Theodosius þurh God.
 78. On Engla lande eac oft wæron cyningas sigefæste þurh
God, swa swa we secgan gehyrdon, swa swa wæs ælfred cining, þe oft
gefeaht wið Denan, oþ þæt he sige gewann &amp; bewerode his leode; swa
gelice æðestan, þe wið Anlaf gefeaht &amp; his firde ofsloh &amp;
aflimde hine sylfne, &amp; he on sibbe wunude siþþan mid his leode.
 82. Eadgar, se æðela &amp; se anræda cining, arærde
Godes lof on his leode gehwær, ealra cininga swiðost ofer Engla ðeode,
&amp; him God gewilde his wiðerwinnan a, ciningas &amp; eorlas, þæt hi
comon him to buton ælcum gefeohte friðes wilniende, him underþeodde to
þam þe he wolde, &amp; he wæs gewurðod wide geond land.
 88. We endiað nu þisne cwide þus, þanciende ðam
ælmihtigan ealra his godnissa, se ðe æfre rixað on ecnisse, AMEN.

END_TEXT
START_TEXT

Exod (Ker)
B8.1.9.
Fragment of Exodus: (Ker in) Crawford 1922 (1969), 458-60.



 16.16. Fæt ful, þe hi gomor heton, &amp; israhela bearn dydon
swa &amp; gadrodon, sum mare sum læsse.
 16.18. Se ðe mare gaderode næfde na mare ne se þe lesse
gaderode næfre na læsse, ac ælc þæt genoh hæfde.
 16.19. Ða bead moyses him þæt hi his nan þingc ne
læfdon ofer niht.
 16.20. Þa læfdon hi hit sume oð hit morgen wæs, &amp; hit
wearð wyrmum creowyd &amp; hit forrotode; þa wæs moyses yrre &amp; hi
gaderodon on morgen þæt hi gehæfdon, &amp; þa seo sunne scean þa
formeolt hit.
 16.22. On þam syxtan dæge hi gegæderodon twyfealdlice, þa
comon þa ealdras &amp; rehton hit moyse.
 16.23. Þa cwæð he to him sæternes dæges rest is
drihtne gehalgod gearwiað to merigen þæt ge to gearwienne habbon, &amp;
healdað oþ merigen þæt þar to lafe beo.
 16.24. Þa dydon hi swa, &amp; hit ne rotode ne hi ne fundon nan
þingc fules þær on.
 16.25. And moyses cwæð etað hit to dæg forþan þe his
drihtnes risten dæg, forþam ge hit ne findaþ todæg on eorþan.
 16.26. Gaderiað hit <foreign>VI</foreign> dagas ne finde ge hit on þam
seofoþan.
 16.27. Hi eodon ut on þam seofoþon dæge &amp; ne fundon nan
þingc.
 16.28. Þa cwæð drihten to moyse hu lange nelle ge healdan
mine beboda.
 16.29. On þam <foreign>VItan</foreign> dæge he him sylð twifealdne mete; beo
ælc æt ham &amp; ne ga nan ut on þam seofoþan dæge.
 16.30. &amp; reste þæt folc hit on þam seofoðan dæge.
 16.31. &amp; nemdon þone mete man, þæs swæc wæs swylce
smedma mid hunige.
 16.33. &amp; moyses het niman þæt gemetfæt ful &amp; settan
beforan drihtne on þam getelde to healdene.
 16.35. Israhela bearn æton heofonlicne mete feowertig wintra
oþ hi comon to chanaan lande.
 17.1. Hi foron of sin þam westene &amp; wicodon on rafidim,
þær næs nan wæter.
 17.2. Þa murcnodon hi ongen moyses &amp; cwædon hwi læddest
þu us ut of egypta lande þæt ðu woldest us ofslean &amp; ure bearn mid
þurste.
 17.4. Ða clypode moyses to drihtne &amp; þus cwæð: hu
sceal ic don embe þis folc nu binnan lytlan fyrste hi wyllað me oftorfian.
 17.5. Þa cwæð drihten to moyse clypa to þe ða yltstan on
israhela folce &amp; nim þa gyrde on þine hand þe þu þæt wæter
mid sloge.
 17.6. &amp; ic stande beforan þe oppon oreb stane &amp; sleh
þone stan &amp; þæt wæter gæð ut of him þæt þæt folc
hæfð genoh to drincenne; þa dyde moyses swa.
 17.7. &amp; genemde þa stowe costnung for israhela bearna sace,
forþan þe hi cwædon is drihten mid us þe nis.
 17.8. Witodlice amalech com &amp; feaht on israhela folc on
raphidim.
 17.9. Þa cwæð moyses to Iosue ceos ðe geferan &amp; feoht
ongean amalech; Ic stande to morgen uppon þis beorge &amp; hæbbe drihtnes
gyrde on minre handa.
 17.10. &amp; Iosue dyde eall swa moyses him bebead &amp; feaht
ongean amalech; Witodlice moyses &amp; aaron &amp; ur stigon sti uppon þone
beorh.
 17.11. Þone moyses his handa up ahof, þone hæfde israhela
folc sige; gyf he þone lythwon slacode, þone hæfde amalech sige.
 17.12. Þa moyses handa wæron werige þa namon hi anne stan
&amp; ledon under himne &amp; he sæt uppon þam stane; Witodlice aaron
&amp; ur underwriþedon moyses handa on ægþre healfe &amp; hi ne slacodon
nan þing syþþan ær sunne to setle eode.
 17.13. &amp; Iosue aflimde amalech &amp; his folc mid swurdes
eccge.
 17.14. Ða cwæð drihten to moyse: Writ þis on bec to
gemynde &amp; syle iosue; Witodlice ic adilgige.
 23.8. Þu lac þa ablendað gleawne &amp; awendað rihtwisra
word.
 23.9. Ne beo þu elþeodigum gram, forþam ðe ge wæron
elþeodige on egypta lande.
 23.10. Saw <foreign>VI</foreign> gear þin land &amp; gadera his wæstmas &amp;
læt hit restan on þam seofoðan þæt ðearfon eton þær of &amp;
wildeor; do þu on þinum wingearde &amp; on þinum elebeamon.
 23.12. Wyrc <foreign>VI</foreign> dagas &amp; geswic on þam <foreign>VIIfoðan</foreign> þæt
þin oxa &amp; þin assan hi gereston &amp; þæt þynre wylne sunu sy
gehyrt &amp; se utan cumena.
 23.13. Healdað ealle þa ðingc þe ic eow sæde &amp; ne
swerige ge þurh utancymena goda naman.
 23.14. Ðriwa on geara gewurþiað minne freols; þu ytst
þeorfsymbel <foreign>VII</foreign> dagas ge etað þeorf swa ic þe bebead on þæs
monþes tid inwra wæstma, þa þu ut fore of egypta lande; ne cymst þu
butan ælmyssan on mine gesihðe.
 23.16. Heald þa symbeltide þæs monðes frumsceatta þines
weorces, þe ðu on lande sæwst, &amp; on geres utgange þone þu
gegaderast þine wæstmas togædere.
 23.17. <foreign>III</foreign> on geare ælc wæpnedman ætywð beforan
drihtne.
 23.18. Ne offra þu þinre onsægednysse blod uppan beorman ne
rysle ne belifð oð merigen.
 23.19. Bring þine frumsceattas to godas huse na ic sende minne
encgel þæt ðe læde into þære stowe þe ic gegearwode.
 23.21. Gym his &amp; gehyr his stemne, forþam þe he forgyfð
þone ge syngiað &amp; min nama is on him.
 23.22. Ic beo þinra feonda feond &amp; þe inn gelæde to
amareus lande.
 23.24. Ne geaðmed þu heora godas, ac tobrec hira anlicnyssa.
 23.25. Þeowiað drihtne ic blætsige eow &amp; do ælce
untrumnysse eow fram &amp; geice eower dagas &amp; aflyme þine fynd beforan
þe.
 23.28. &amp; ic asende hyrnetta þe aflymaþ efeum &amp;
chananeum twelmonþum ær þu in fare.
 23.31. Ic sette þine gemæro fram ðære readan sæ &amp;
fram þam westene oð flod.
 23.32. Nafa þu nane sibbe wið heora godas þy læs þe hi
ðe beswicon.
 26.1. He cwæð to moyse astih to drihtne þu &amp; aaron nadab
&amp; abiu &amp; hund seofontig ealde of israhela folce &amp; geeadmedað
feorr.
 26.2. Moyses ana astihþ to drihtne.
 26.3. Moyses com eft &amp; rehte þam folce ealle drihtnes word
&amp; hi cwædon anre stemne we doð ealle drihtnes word þe he spræc.
 26.4. Moyses wrat ealle drihtnes spræca &amp; aras on morgen
&amp; getimbrode an weofod æt þam munte nyþeweardan &amp; twelf meara on
twelf israhela mægþum.
 26.5. Moyses sende cnihtas þæt offrodon twelf cealfas.
 26.6. &amp; moyses nam healf þæt blod &amp; dyde on geryde
orcas &amp; get þæt oþær uppan þæt weofod &amp; rædde his boc
þam folce; &amp; hi cwædon we doð ealle þa þingc þe drihten bebead
&amp; beoð gehyrsume.
 26.8. &amp; he nam þæt blod &amp; sprengcde þæt folc
&amp; cwæð: þis is þære treowðe blod þe drihten eow behet be
allon þison spræcon.
 26.9. Moyses &amp; aaron nadab &amp; abiu &amp; hund seofontig
israhela folces ealdro astigon &amp; hi gesawon israhela god; under his foton
wæs swylce þæs stanes þe man saphiros on leden nemð &amp; swylce
seo heofone þone heo smylte byð.
 26.11. Israhela bearn gesawon drihten &amp; æton &amp; druncon.
 29.9. Syþþan þu gehalgast hira handa þu offrast an cealf;
aaron &amp; his suna settað heora handa uppan his heafod &amp; þu cwelst
hit on drihtnes gesihþe wyð ðære cyðnysse geteldes dura.
 29.12. &amp; þu smitst þæs cealfes blod mid þinum fringre
on þæs weofodes.

END_TEXT
START_TEXT

PPs (prose)
B8.2.1.
Psalms 1-50: Bright and Ramsay 1907, 1-122.
<catref target="PIS">


 1.1. Eadig byð se wer þe ne gæð on geþeaht unrihtwisra,
ne on þam wege ne stent synfulra, ne on heora wolbærendum setle ne sitt.
 1.2. Ac his willa byð on Godes æ, and ymb his æ he byð
smeagende dæges and nihtes.
 1.3. Him byð swa þam treowe, þe byð aplantod neah wætera
rynum.
 1.4. Þæt sylð his wæstmas to rihtre tide, and his leaf
and his blæda ne fealwiað, ne ne seariað; swa byð þam men þe we
ær ymbspræcon eall him cymð to gode þæt þæt he deð.
 1.5. Ac þa unrihtwisan ne beoð na swylce, ne him eac swa ne
limpð; ac hi beoð duste gelicran, þonne hit wind toblæwð.
 1.6. þy ne arisað þa unrihtwisan on domes dæg, ne þa
synfullan ne beoð on geþeahte þæra rihtwisena.
 1.7. For þam God wat hwylcne weg þa rihtwisan geearnedon, ac
þa unrihtwisan cumað to witum.
 2.1. Hwy ryð ælc folc, and hwi smeagað hi unnytt?
 2.2. And hwy arisað eorðcynincgas, and ealdormenn cumað
tosomne wið Gode, and wið þam þe he to hlaforde geceas, and gesmyrede;
Hi cweðað.
 2.3. Utan tobrecan heora bendas, and aweorpan heora geocu of us.
 2.4. Hwæt forstent heora spræc, cwæð se witega, þeah
hi swa cweðen; For þam se God, þe on heofonum ys, hig gehyspð, and
Drihten hyg gescent.
 2.5. And he clypað to him on his yrre, and gedrefð heora
geþeaht.
 2.6. And ic eam þeah cincg geset fram Gode ofer his ðone halgan
munt Syon, to þam þæt ic lære his willan and his æ.
 2.7. For þan cwæð Drihten to me, þu eart min sunu, nu
todæg ic ðe acende.
 2.8. Bide me, and ic þe sylle þeoda to agnum yrfe, and þinne
anwald ic gebræde ofer ðeoda gemæro.
 2.9. And ic gedo þæt þu heora wylst mid isernre gyrde, and
hi miht swa eaðe abrecan, swa se croccwyrhta mæg ænne croccan.
 2.10. Ongytað nu, kyningas, and leorniað, ge domeras, þe ofer
eorðan demað.
 2.11. þeowiað Drihtne, and ondrædað hine, blissiað on
Gode, and ðeah mid ege.
 2.12. Onfoð lare, þy læs eow God yrre weorðe, and þy
læs ge wendon of rihtum wege.
 2.13. For þæm þonne his yrre byð onæled, þonne beoð
eadige, þa þe nu on hine getrywað.
 3.1. Eala, Drihten, hwi synt swa manige minra feonda, þara þe
me swencað; for hwi arisað swa mænige wið me; Monige cweðað to
minum mode, þæt hit næbbe nane hæle æt his Gode.
 3.2. Ac hit nis na swa hy cweðað; ac þu eart, butan ælcum
tweon, min fultum, and min wuldor, and þu ahefst upp min heafod.
 3.3. Mid minre stemne ic cleopode to Drihtne, and he me gehyrde of
his þam halgan munte.
 3.4. þa ongan ic slapan and slep, and eft aras; for ðam þe
Drihten me awehte, and me upparærde.
 3.5. For ðam ic me nu na ondræde þusendu folces, þeah hi
me utan ymbþringen; ac ðu, Drihten, aris, and gedo me halne; forþam þu
eart min God.
 3.6. For ðam þu ofsloge ealle þa ðe me wiðerwearde
wæron butan gewyrhton, and þara synfulra mægen þu gebryttest.
 3.7. For þam on ðe ys eall ure hæl, and ure tohopa, and ofer
þin folc sy þin bletsuncg.
 4.1. þonne ic cleopode to þe, þonne gehyrdest þu me,
Drihten; for ðam þu eart se ðe me gerihtwisast, and on minum earfoðum
and nearonessum, þu me gerymdest.
 4.2. Gemiltsa me, Drihten, and gehyr min gebed.
 4.3. Eala manna bearn, hu lange wylle ge beon swa heardheorte wið
Gode; and hwi lufige ge idelnesse, and secað leasuncga?
 4.4. Wite ge þæt God gemyclade his ðone gehalgodan, and he
me gehyrð, þonne ic him to clypige.
 4.5. þeah hit gebyrige þæt ge on woh yrsien, ne scule ge hit
no þy hraþor þurhteon, þe læs ge syngien, and þæt unriht
þæt ge smeagað on eowerum mode forlætað, and hreowsiað
þæs.
 4.6. Offriað ge mid rihtwisnesse, and bringað þa Gode to
lacum, and hopiað to Drihtne.
 4.7. Manig man cwyð, Hwa tæcð us teala, and hwa sylð us
þa god þe us man gehæt; and is þeah geswutelod ofer us þin gifu,
þeah hi swa ne cweðen.
 4.8. þæt ys þæt þu sealdest blisse minre heortan, and
þin folc gemicladest, and him sealdest geniht hwætes, and wines, and eles,
and ealra goda, þeah hi his ðe ne ðancien.
 4.9. Ac gedo nu þæt ic mote on þam genihte, and on þære
sibbe slapan, and me gerestan; for ðam þu, Drihten, synderlice me gesettest
on blisse and on tohopan.
 5.1. Drihten, onfoh min word mid þinum earum, and ongyt mine
stemne and min gehrop, and ðenc þara worda minra gebeda.
 5.2. For ðam ic gebidde on dægred to ðe; ac gedo þæt
þu gehyre min gebed, Drihten.
 5.3. Ic stande on ærmergen beforan ðe æt gebede, and seo
þe; þæt is, þæt ic ongite þinne willan butan tweon, and eac
þone wyrce for ðam þu eart se ylca God þe nan unriht nelt.
 5.4. Ne mid þe ne wunað se yfelwillenda, ne þa unrihtwisan ne
wuniað beforan þinum eagum.
 5.5. þu hatast ealle þa þe unriht wyrcað, and þæt ne
forlætað, ne his ne hreowsiað; and þu fordest þa þe symle leasinga
specað.
 5.6. And þa manslagan, and þa swicolan þu forsyhst.
 5.7. Ic þonne hopiende to þinre þære myclan
mildheortnesse, ic gange to þinum huse, Drihten, and me gebidde to þinum
halgan altare, on ðinum ege.
 5.8. Drihten, læd me on þine rihtwisnesse fram minra feonda
willan; gerihte minne weg beforan þinre ansyne; se weg ys min weorc.
 5.9. For ðam on minra feonda muðe is leasuncg, and heora mod is
swiðe idel.
 5.10. Heora mod and heora wilnuncg ys swa deop swa grundleas pytt,
and heora tungan sprecað symle facn; ac dem him, Drihten.
 5.11. And gedo þæt hy ne mægen don þæt yfel þæt
hy þencað and sprecað; ac be þære andefne heora unrihtwisnesse
fordrif hi; for ðam hy ðe gremiað, and þine þeowas, Drihten.
 5.12. And blissian ealle, þa þe to ðe hopiað, and
fægnian on ecnesse: and þu wuna on him; and fægnian þin ealle, þa
þe lufiað þinne naman.
 5.13. For þam þu eart se Drihten þe gebletsast and geblissast
rihtwise; þu us gecoronadest and geweorðadest, and us gescyldst mid þam
scylde þinre welwilnesse.
 6.1. Drihten, ne þrea þu me on þinum yrre, ne on þinre
hatheortnesse ne swenc me.
 6.2. Ac miltsa me, Dryhten, forþam ic eom unhal, and gehæl me,
for þam eall min mægn, and eal min ban synt gebrytt and gedrefed, and min
sawl, and min mod ys swyðe gedrefed.
 6.3. Eala, Drihten, hu lange wylt þu þæt hit on ðam sy;
gehwyrf, la Drihten, to me, and alys mine sawle, and gedo me halne for þinre
mildheortnesse/.
 6.4. For ðam þa deadan, þe on helle beoð, þin ne gemunan,
ne ðe andettað, ne ne heriað, swa swa we doð.
 6.5. Ic swince on minre granunge, and ælce niht on minum bedde
ic sice and wepe, and hwilum min bedd wæte mid tearum.
 6.6. Mine eagan synt gedrefede for yrre, and ic eom forealdod
betweoh eallum minum feondum.
 6.7. Gewitað fram me ealle þa þe unriht wyrcað; forðam
þe Drihten hyrde mine wependan stefne, and God gehyrde mine healsunge, and
Drihten onfeng min gebed.
 6.8. Sceamian heora for ði, and syn gedrefede ealle mine fynd;
and gan hy on earsling, and sceamien heora swiðe hrædlice.
 7.1. Drihten, min God, to þe ic hopige; alys me fram eallum þam
þe min ehtað, and gefriða me.
 7.2. þæt næfre mine fynd ne gripen mine sawle swa swa leo;
for þam ic nat ealles hwa me ahredde and gehæle, butan þu wylle.
 7.3. Drihten, min God, gif ic to þisum, þe me nu swencað,
þæs geearnod hæbbe, þæt hi nu doð, oððe ænig unriht wið
hi gedon hæbbe.
 7.4. Oððe furðum him gulde yfel wið yfle, swa swa hi hit
geworhton; þonne ofslean me mine fynd orwigne, næs þas þe mine frynd
beon sceoldon.
 7.5. And secan mine fynd mine sawle, and þa gefon, and oftreden
on eorðan min lif, and minne weorðscipe to duste gewyrcen.
 7.6. Aris, Drihten, of þinum yrre, and rær on minra feonda
mearce, and geweorða þe sylfne þara.
 7.7. Aris, Drihten, to þinum gehate, and do swa swa þu gehete;
þæt wæs þæt þu woldest helpan unscyldegum gif þu swa dest,
þonne cymð swiðe mycel folc to þinum þeowdome.
 7.8. And þu uppastihst, and hi mid þe lætst to heofonum:
Drihten, dem folcum, and dem me.
 7.9. Drihten, dem me æfter minum gewyrhtan, and dem me æfter
minre unscæðfulnesse.
 7.10. Geenda nu þæt yfel þæra unrihtwisra, and gerece and
geræd þa rihtwisan; þu, Drihten, þe smeast heortan, and ædra, and
manna geþohtas.
 7.11. Mid rihte we secað fultum to þe, Drihten; for ðam þu
gehælst þa heortan rihtra geþohta.
 7.12. þe Drihten, þe is rihtwis dema, and strang and
geþyldig, hwæðer he yrsige ælce dæge; Bute ge to him gecyrren, se
deofol cwecð his sweord to eow.
 7.13. And he bende his bogan, se is nu gearo to sceotanne; he
teohað þæt he scyle sceotan þæt deaðes fæt, þæt synt þa
unrihtwisan he gedeð his flan fyrena, þæt he mæge mid sceotan and
bærnan þa þe her byrnað on wrænnesse, and on unðeawum.
 7.14. He cenð ælc unriht, and hit cymð him sare, and his
geferum.
 7.15. He adylfð þone pytt, and he hine ontynð, and on þone
ylcan befylð.
 7.16. Gehweorfe his sar on his heafod, and on his brægn astige
his unriht.
 7.17. Ic þonne andette Drihtne æfter his rihtwisnesse, and
herie his ðone hean naman, and lofige.
 8.1. He cwæð Eala, Drihten ure God, hu wundorlic þin nama ys
geond ealle eorðan.
 8.2. For þam ahefen ys þin myclung ofer heofonas; ge furðum,
of ðæra cilda muðe, þe meolc sucað, þu byst hered.
 8.3. þæt hi doð to bysmore þinum feondum; for ðam þu
towyrpest þine fynd, and ealle þa þe unrihtwisnesse ladiað and
scyldað.
 8.4. Ic ongite nu þæt weorc þinra fingra, þæt synd
heofonas, and mona, and steorran, þa þu astealdest.
 8.5. Drihten, hwæt is se mann, þe þu swa myclum amanst;
oþþe hwæt is se mannes sunu, þe þu oft rædlice neosast?
 8.6. þu hine gedest lytle læssan þonne englas, þu hine
gewuldrast and geweorðast, and him sylst heafodgold to mærðe, and þu
hine gesetest ofer þin handgeweorc.
 8.7. Ealle gesceafta þu legst under his fet, and under his
anwald; sceap and hryðera, and ealle eorðan nytenu.
 8.8. Fleogende fuglas, and sæfiscas, þa farað geond þa
sæwegas.
 8.9. Drihten, Drihten, ure God, hu wuldorlic þin nama ys geond
ealle eorðan.
 9.1. Ic andette Drihtne on ealre minre heortan, and ic bodige
ealle ðine wundra.
 9.2. And ic blissige, and fægnige, and herige þinne naman,
ðu hea God.
 9.3. For ðam ðu gehwyrfdest mine fynd under bæc, and hi
wæron geuntrumode, and forwurdon beforan ðinre ansyne.
 9.4. For ðam þu demst minne dom and mine spræce, and eall
for me dydest þæt ic don sceolde: ðu sitst on ðam hean setle, þu
ðe symle demst swiðe rihte.
 9.5. ðu ðreast and bregst þa ðeoda þe us ðreatigað,
and ða unrihtwisan forweorðað; and ðu adilgast heora naman on worulda
woruld.
 9.6. Seo redelse, and þæt geþeaht urra feonda geteorode,
ða hi hit endian sceoldan, and heora ceastra þu towurpe ealle.
 9.7. And heora gemynd onweg gewat mid þam myclan hlisan, and
Drihten þurhwunað on ecnesse.
 9.8. And he gearwað his domsetl, and he demð ealre eorþan
swyðe emne.
 9.9. He demð folcum mid rihte, he ys geworden friðstow
ðearfendra.
 9.10. And gefultumend þu eart, Drihten, æt ælcere ðearfe;
for ðy hopiað to þe, ealle þa ðe witan þinne naman.
 9.11. For ðam þu ne forlætst nanne þara þe ðe secð;
heriað forði Drihten, þone ðe eardað on Sion.
 9.12. And bodiað betweoh folcum his wundru; forðam he nis na
ofergeotol þara gebeda his þearfena, ac he is swyþe gemyndig heora blod
to wrecanne.
 9.13. Gemiltsa me, Drihten, and geseoh mine eaðmetto, hu earmne
me habbað gedon mine fynd; for ðam þu eart se ylca God, þe me uppahofe
fram deaðes geatum, to þam þæt ic bodade eall þin lof on ðam
geatum þære burge Hierusalem.
 9.14. Ic fægnie on þinre hælo, ðe þu me sylest; and
ða ðeoda þe min ehtað syn afæstnode on ðam ylcan earfoðum, þe
hi me geteohhod hæfdon, and heora fet synt gefangene mid þy ilcan gryne,
þe hi me gehyd and gehealden hæfdon.
 9.15. For þam byð Drihten on his rihtum domum, and on his
handgeweorce byð gefangen se synfulla.
 9.16. And þa unrihtwisan beoð gehwyrfede to helle, and ælc
folc þæra ðe God forgyt.
 9.17. For þam God ne forgyt his ðearfan oð heora ende, ne
heora geþyld ne forweorð oþ ende.
 9.18. Aris, Drihten, þy læs se yfelwillenda mæge don
þæt he wille; and gedo þæt eallum folcum sy gedemed beforan ðe.
 9.19. Gesete, Drihten, ofer hy sumne anwald, þæt hig gelære
þæt hy witon þæt hi men synt.
 9.20. Drihten, hwi gewitst þu swa feor fram us, and hwi noldest
þu cuman to us, to þære tide þe us nydþearf wæs?
 9.21. þonne se unrihtwisa ofermodegað, þonne byð se earma
ðearfa onæled and gedrefed, and eac geunrotsod; ac weorðon þa
unrihtwisan gefangene on þam geþohtum, þe hi geþoht habbað.
 9.22. For þam se synfulla byð hered þær he his yfelan
willan wyrcð, and hine bletsiað þa yfelan for his yfelan dædum.
 9.23. Se synfulla bysmrað Drihten, and for þære menigu his
unrihtes, he ne geðencð þæt God hit mæg gewrecan.
 9.24. For þam he ne deð god beforan his modes ansyne; for þam
beoð his wegas and his weorc eal neh unclæne.
 9.25. For þam he næfð nan gemynd Godes doma beforan his
ansyne, þæt he mæge rixian, and wealdan ealra his feonda, and don him
to yfele þæt þæt he wylle.
 9.26. And he cwyð on his mode, Ne wyrð þisses næfre nan
wending, butan mycelre frecennesse minra feonda.
 9.27. His muð byð symle full wyrignessa, and bitera worda, and
facnes, and searuwa.
 9.28. And under his tungan byð ealne weg oþera manna sar and
geswinc; he syt symle on geþeahte mid þam welegum dygollice, to þam
þæt he mæge fordon þa unsceðþendan.
 9.29. And þreatað þone earman mid his eagum, and sætað
his digollice, swa swa leo deð of his hole.
 9.30. He sætað þæt he bereafige þone earman, and
þæs wilnað; and þonne he hine gefangen hafað mid his gryne, þonne
genæt he hine, and þonne he hine hæfð gewyldne, þonne aginð he
sylf sigan, oððe afylð.
 9.31. He cwæð ær on his mode, Ne geþencð God
þyllices, ac ahwyrfð his eagan, þæt he hit næfre ne gesyhð.
 9.32. Aris, Drihten, min God, and ahefe upp þine hand ofer ða
unrihtwisan, and ne forgit þone þearfan on ende.
 9.33. For þam bysmrað se unrihtwisa Drihten; for ðam he
cwyð on his mode, Ne recþ God, þeah ic þus do.
 9.34. Gesyhst þu nu, cwæð se witega to Drihtne hwylc broc,
and hwylc sar we þoliað and þrowiað; Nu hit wære cyn þæt þu
hit him wræce mid þinre handa; Ic þearfa eom, nu to ðe forlæten;
þu eart fultumiend þara þe nabbað nawðer ne fæder ne modor.
 9.35. þu forbrycst þone earm, and þæt mægen þæs
synfullan; for þy, þeah hine hwa ahsode, for hwi he swa dyde; þonne ne
mihte he hit na gereccan, ne geþafa beon nolde, þæt he untela dyde.
 9.36. Drihten rixað on ecnesse, on þisse worulde ge on
þære toweardan; for þæm weorðað aworpene þa synfullan of
ægðrum his rica.
 9.37. Drihten gehyrð þa wilnunga his þearfena, and heora
modes gyrnesse gehyrað þine earan.
 9.38. Dem nu, Drihten, þearfe þæs earman, and þæs
eaðmodan, þæt se awyrgeda ne ece, þæt he hine leng myclie ofer
eorðan.
 10.1. Hwy lære me þæt ic fleo geond muntas and geond
westenu, swa spearwa; for þam ic getrywe Drihtne?
 10.2. Ic wat þeah, for þam þe þa synfullan bendað heora
bogan, and fyllaþ heora coceras mid flanum, to þam þæt hi magon
sceotan þa unscyldigan heortan dygollice, þonan hi læst wenað.
 10.3. For þam hi wilniað þæs þe hi magon, þæt hi
toweorpen þæt God geteohhad hæfð to wyrcanne: hwæt dyde ic
unscyldega wið hi, oþþe hwæt mæg ic nu don?
 10.4. Drihten ys on his halgan temple, se Drihten se þæs setl
ys on heofenum.
 10.5. His eagan lociað on his earman þearfan, his bræwas
þæt ys his rihta dom ahsað manna bearn.
 10.6. Se ylca Drihten ahsað rihtwise and unrihtwise; þæt
heora ægðer secge hwæt he dyde, þæt he him mæge gyldan be heora
gewyrhtum for ðam se þe lufað unriht, he hatað his agene sawle.
 10.7. Drihten onsent manegra cynna witu, swa swa ren, ofer ða
synfullan; and hi gewyrpð mid grine, and he onsent fyr ofer hig, and
ungemetlice hæto þære sunnan, and wolberende windas, mid þyllicum,
and mid manegum þyllicum beoð heora drincfatu gefyldu.
 10.8. For þam God ys swyðe rihtwis, and he lufað
rihtwisnesse, and heo byð symle swyðe emn beforan him.
 11.1. Gehæl me, Drihten, for þam haligdom is nu on þisum
tidum/ full neah asprungen, and soðfæstnes ys swyðe gelytlod.
 11.2. Idla spræca hi sprecað to heora nyhstum, facen hi
sprecað mid heora weolorum; for þam hi nabbað on heora mode, þæt hi
on heora muðe sprecað, ac þencað yfel, þeah hi hwilum tela cweðen.
 11.3. Ac Drihten towyrpð ealle þa facnesfullan weoloras, and
þa oferspræcan, and þa yfelspræcan tungan.
 11.4. þa þe teohhiað þæt hi scylen hi sylfe weorðian
mid idelre spræce; hy cweðað, Hwi ne synt we muðfreo, hu ne moton we
sprecan þæt we wyllað, hwæt ondræde we hwylc hlaford mæg us
forbeodan urne willan?
 11.5. Ac Drihten cwyð, For yrmðum þæra wædlena, and
for granunge þæra þearfena, ic arise.
 11.6. Ac hi sette on mine hælo, and ic do swyðe treowlice ymb
hy.
 11.7. Godes word cwæð Dauid beoð swiðe soð, and swiðe
clænu; hy beoð swa hluttur swa þæt seolfor, þe byþ seofon siðon
amered, syþþan se ora adolfen byð.
 11.8. þu, Drihten, gehælst us, and gefreoðast fram heora
yfle on ecnesse.
 11.9. ðeah þa unrihtwisan us utan began on ælce healfe, and
heora sy mycle ma þonne ure; þeah þu us tobrædst ongean hy, and wið
hi gefriðast.
 12.1. Hu lange wilt þu, Drihten, min forgitan, hwæðer þu
oð minne ende wylle; oððe hu lange wilt þu ahwyrfan þinne andwlitan
fram me?
 12.2. Hu lange sceal ic settan on mine sawle þis sorhfulle
geþeaht, and þis sar æt minre heortan; hwæþer ic ælce dæge
scyle?
 12.3. Hu lange sceal min feond beon uppahafen ofer me; Beseoh to
me, Drihten, min God, and gehyr me.
 12.4. Onliht mine eagan, þæt hi næfre ne slapan on swylcum
deaðe.
 12.5. þy læs æfre min feond cweðe, Ic eom strengra
þonne he; þa þe me swencað hy fægniað gif ic onstyred beo; ac ic
þeah on þine mildheortnesse gelyfe.
 12.6. Min heorte blissað on þinre hælo, and ic singe þam
Gode þe me eall god syleð, and lofie þinne naman, þu hehsta God.
 13.1. Se unrihtwisa cwyð on his mode, Nis nan God þe þis
wite, oððe wræce: þonne byð þæt folc for þam cwyde gewemmed,
and gescynded on heora wonwillan.
 13.2. Nis nan þe eallunga wel do, ne forðon anlepe.
 13.3. Drihten locað of heofenum ofer manna bearn, and hawað
hwæðer he geseo ænigne þæra, þe hine sece, oþþe hine
ongite.
 13.4. Ac hi hine fleoð ealle endemes, and secað and lufiað
þæt hy syn idle and unnytte: nis heora furðum an, þe eallunga wel do.
 13.5. Hi synt byrgenum gelice, seo byð utan fæger, and innan
ful; heora tungan wyrcaþ mycel facn: þeah hi fægere sprecon, heora
geþeaht, and heora willa, and heora weorc, byð swylce þære wyrrestan
nædran attor, þa mon aspis hæt.
 13.6. Dara muð byð symle full wyrignessa, and bitera worda,
heora fet beoð swiðe hraðe blod to ageotanne, unþearfes, for yflum
willan.
 13.7. And heora wegas beoþ symle gedrefede; hie wilniað ealle
mægne oþera manna unsælþa, and him cymð sylfum þæt ylce: ne
secað hi nane sibbe.
 13.8. Ne Godes ege ne byð beforan heora modes eagum; Hwi ne
ongitað ealle, þe unriht wyrcað.
 13.9. Þa þe wilniað fretan min folc swa ænne hlaf; þa ne
clypiað to Gode mid godum weorcum: hwi ne ongitað hi, þæt him cymð,
þonne hi læst wenað, ege and ungelimp?
 13.10. Hwy ne ongitað hi, þæt God byð mid þam rihtwisran
folce; Hwi gedrefe ge mines yrminges geþeaht; for þam God ys min
geþeaht.
 13.11. Hwa arist elles of Syon to þæm þæt he sylle
Israelum hælo, butan þu, Drihten, þe afyrst hæftnyd of þinum
folce?
 13.12. Blissie nu, Iacobes cyn, and fægnian Israele.
 14.1. Drihten, hwa eardað on þinum temple, oððe hwa mot
hine gerestan on þæm halgan munte?
 14.2. þa andswarode Drihten þæs witgan mode, þurh
onbryrdnesse þæs halgan gastes; and cwæð se witga, Ic wat, þeah ic
ahsige, Hwa þær eardað; Se þe ingæð butan wamme, and wyrcð
rihtwisnesse.
 14.3. And se þe sprycð rihtwisnesse mid his tungan, and
næfð nan facn on his mode.
 14.4. Ne his nyhstan nan yfel ne deð, ne nan edwit ne underfehð
wið his nyhstan.
 14.5. And se þe þone awrygdan for nawuht hæfð, and se þe
þone rihtwisan weorþað, þone þe Godes ege hæfð.
 14.6. Se þe his nyhstan swereð, and hine mid treowum ne
beswicð, and se þe his feoh to unrihtum wæstmsceatte ne syleð, ne
nanes feos ne wilnað æt þam unscyldigan onfon.
 14.7. Se þe þus deð, ne wyrð he næfre astyred, ne scynd,
on ecnesse.
 15.1. Gehealde me, Drihten, forþam ic hopige to ðe: hu ne
sæde ic þe, Drihten, þæt þu eart min God; for þam þu me eall
þa good sealdest þe ic hæbbe, and þe heora nan nydþearf nis eft on
me to nimenne.
 15.2. Drihten gefylde ealne minne willan, and me forgeaf, þæt
ic moste ofercuman þa þeoda, þe me ungeðwære wæron, and heora
hergas toweorpan, æfter minum agnum willan.
 15.3. Heora unmiht, and heora untrymð is swiðe gemanigfealdod;
nu swyðe hraðe hi forwurðað.
 15.4. Ne gaderie ic nan folc to unrihtum gewinne, swa swa hi doð;
ne ic ne clypige to heora godum, ne to heargum ne gebidde mid mine muðe.
 15.5. For þam þu, Drihten, eart se dæl mines yrfes, and se
calic minre blisse; and þu eart se þe me geedniwodest min rice.
 15.6. þu gedydest þæt we mætan ure land mid rapum, and
min hlyt gefeoll ofer þæt betste; for þam is min land nu foremære,
and me swyðe unbleo.
 15.7. Ic bletsige þone Drihten, þe me sealde andgit; ac þeah
he me þara uterrena gewinna gefreode, þeah winnað wið me þa inran
unrihtlustas, dæges and nihtes, þæt ic ne eom þeah eallunga orsorh.
 15.8. Ic ongit Drihten, and he byð symle beforan þære ansyne
mines modes; for þæm he bið simle on minum fultume, þæt ic ne beo
eallunga oferswiðed.
 15.9. For þæm þingum, min mod is gelustfullod, and ic cyðe
þa blisse on minre tungan, and on þæm tohopan ic me syððan gereste.
 15.10. For þæm þu ne forlætst mine sawle, ne min mod to
helle; ne þinne gehalgodan ne lætst forrotian, ne forweorðan.
 15.11. þu me gedydest lifes wegas cuðe, and gefylst me mid
gefean, beforan þinre ansyne; for ælc riht lustbærnes cymð þurh
þinne fultum, þæm þe heo cimð on ecnesse.
 16.1. Gehyr, Drihten, min gebed, and ongit mine rihtwisnesse.
 16.2. And onfoh mid þinum earum min gebed; for þon þu wast
þæt ic butan facne to þe cleopige: beforan þe sy se dom betwuh me and
him; geseon þine eagan þone rihtan dom betwuh us.
 16.3. þu hæfst afandod min mod, and þu come to me on niht,
and me gemettest unrotne, and me sude mid þam fyre monegra earfoða, swa swa
gold oþþe seolfor; and þu ne fundest on me nan unriht wiþ hi.
 16.4. Ne ic furðum nanum menn ne sæde eal þa earfoða, þe
hi me dydon; for þam wordum þinra weolora ic geþolode hearde wegas, and
manigfeald/ earfoðu.
 16.5. Geriht, Drihten, mine stæpas on þine wegas, þæt ic
ne aslide, þær þær ic stæppan scyle.
 16.6. For þam ic clypige symle to þe, forþam þu symle me
gehyrdest; onhyld nu þine earan to me, and gehyr min word.
 16.7. Gewundra nu, and geweorða þine mildheortnesse on me, þu
þe symle gehælst þa þe to ðe hopiað, and hi gehyldst wið þa
þe winnað wið þinne willan.
 16.8. Geheald me, Drihten, and beorh me, swa swa man byrhð þam
æplum on his eagum mid his bræwum; gehyd me under þinra fiðera
sceade, wið þara unrihtwisena ansyne, þe wilniað þæt hi me
fordon.
 16.9. Mine fynd me ymbhringdon utan on ælce healfe, and hi
habbað ealle heora fætnesse, and heora tohopan, and heora weolan, swiþe
orsorhlice utan bewunden, and sprecað nu for þi swiðe ofermodlice.
 16.10. Hy habbað me swyðe forsewenlice utan ymbstanden; þa
eagan heora modes habbað geteohhad, þæt hi me gebygen oð eorðan.
 16.11. Hy sætiað min, and sittað swa gearwe swa se leo
deð to þam þe he gefon wyle, and swa swa his hwelp byð gehyd æt
þære sæte.
 16.12. Aris, Drihten, and cum to me ær ær hie cumen, and
gehwyrfe hi fram me, and ahrede mine sawle æt þam unrihtan wisan, and of
þære wræce minra feonda alys me, mid þinre handa, and mid þine
mægene.
 16.13. Drihten, gedo þæt heora menigo sy læsse þonne ure
feawena nu is, and tostencte hi geond eorþan libbende of þis lande; gefyl
hie nu mid þære witnunga, þe þu lange gehyd hæfdest, and þeah him
geteohhod.
 16.14. Weorþen hi swa geðræste mid hungre, þæt hi eton
swynen flæsc þæt Iudeum unalyfedlic ys to etanne and þæt þæt
hi læfon healdan heora bearnum and heora bearna bearnum.
 16.15. Ic þonne rihtwis me oðywe beforan þinre ansyne, and
beo þonne gefylled ealles goodes, þonne me byð æteawed ðin wuldor.
 17.1. Ic þe lufige, Drihten, for þæm þu eart min mægen;
Drihten, þu eart min trymenes, and min friðstow.
 17.2. þu eart min alysend, and min God, and min gefultumend, to
þe ic hopige.
 17.3. þu eart min scyldere, and se horn minre hælo, þu eart
min fultumend; herigende ic clypige to þe, Drihten, and fram minum feondum
ic weorðe ahredd.
 17.4. Me ymbhringdon sar, and sorga, and granung, ful neah oð
deað; and geotende stream unrihtwisnessa minra wiðerweardra me gedrefdon.
 17.5. Me ymbhringdon sar and manigfeald witu, ful neah anlic helle
witum, and deaðes grynu me gefengon, and on eallum minum earfoðum ic
clypige to Drihtne, and to minum Gode ic cige.
 17.6. And he gehyrde of his þam halgan temple mine stemne, and
min gehrop com beforan his ansyne, and eac on his earan hit eode.
 17.7. And astyred wæs and acwacode seo eorðe minra feonda, and
se grundweall þara munta wæs tohrered; þæt is þæt mægen minra
ofermodena feonda hy wæron astyrede, for þam him wæs God yrre.
 17.8. For þam astah smec for his yrre, and fyr blysede beforan
his ansyne.
 17.9. Gleda wæron onælde fram him; he onælde heofonas, and
astah me on fultum; and seo eorðe wæs gesworcen and aðystrod under his
fotum.
 17.10. And he astah eft ofer cherubin, and he fleah; and he fleah
ofer winda fiðeru.
 17.11. And let þystru betwux him and minum feondum, þæt he
wæs/ næfre gesewen fram him, and he wæs þeah swiðe leoht on his
temple; þa hangode swiðe þystru wæter on þam wolcnum, and on
þære lyfte.
 17.12. And þa urnan swa swa ligetu beforan his ansyne, and he
gemengde hagol and fyres gleda.
 17.13. And worhte þunorrada on heofonum, and se hyhsta sealde his
stemne.
 17.14. He sende his strælas, and hi tostencte, and
gemanigfealdode his ligeta, and gedrefde hig mid þy.
 17.15. And eorðan wæter ut fleowan, and seo eorðe wæs
astyred, and on manegum stowum gehropen.
 17.16. For þinum þrean, and for þinum yrre.
 17.17. Drihten sende of his heanesse, and ahredde me æt þam
ofermætum wæterum.
 17.18. And of minum strengestum feondum, and for eallum þam þe
me hatedon; for þam hi wæron gestrangode ofer me.
 17.19. Hie me bregdon swiðe swiðlice on þam dagum, þe ic
geþræsted wæs, and Drihten wæs geworden min scyld, and he me
gelædde on rymet of minum nearonessum, and gedyde me halne, for þam he me
wolde.
 17.20. And he me geald æfter minre rihtwisnesse, and æfter
þære unscæðfulnesse minra handa he me geald.
 17.21. For þam ic heold Godes wegas, and his bebodu, and ic ne
dyde arleaslice, ne unhyrsumlice wið minne Drihten.
 17.22. For þam ealle his domas beoð symle beforan minre ansyne,
and his rihtwisnessa ic ne awearp fram me.
 17.23. For ði ic weorðe unwemme beforan him, and ic me behealde
wið min unriht.
 17.24. And me gylt Drihten æfter minre rihtwisnesse, and
æfter þære unscæðfulnesse minra handa beforan his eagum.
 17.25. Ac beo þu halig, Drihten, wið þa halgan, and
unsceðfull wið þa unsceðfullan, and gecoren wið þa gecorenan, and
hwyrf þe wið þa forhwyrfdan.
 17.26. For þam ic wat þæt þu symle eadmod folc gehælst,
and þa eagan þara ofermodena þu geeaðmetst.
 17.27. For þam þu onælest min leohtfæt; Drihten, min God,
onlyht mine þystru.
 17.28. For þam ic weorðe fram þe alysed æt costingum, and,
þurh mines Godes fultum, ic utgange ofer minre burge weall, þeah heo sy
utan behringed mid minum feondum.
 17.29. Drihten, min God, unwemme synt þine wegas: Godes word synt
amered on fyre; he is gefriþiend ælces þara, þe him tohopað.
 17.30. Hwylc ys God butan uran Gode; oððe hwylc Drihten butan
urum Drihtne?
 17.31. Se God me gegyrde mid mægnum, and mid cræftum, and
gesette mine wegas unwemme.
 17.32. He gedyde mine fet swa geræde swa swa heorotum, and me
gesette ofer heanesse.
 17.33. He gelærde mine handa to gefeohte, and he gedyde mine
earmas swa strange swa ærenne bogan.
 17.34. And þu, Drihten, sealdest me gescyldnesse þinre hælo,
and þin swiðre hand me underfeng, and þin lar me getyde.
 17.35. þu gebræddest mine stæpas under me, þæt mine
fet ne slideredon.
 17.36. Ic ehte minra feonda, and ic hie gefeng, and ic ne geswac,
ær hie forwurdon; ic hie gebigde þæt hie ne mihton gestandan ongean me,
ac feollon under mine fet.
 17.37. þu me begyrdest mid mægenum, and mid cræftum to
wige.
 17.38. þu gedydest me underþeodde þa þe wið me upp
arison, and minra feonda bæc þu onwendest to me, and me hine gesealdest,
and þu tostenctest þa þe me hatedon.
 17.39. Hy clypodon, and næs þara þe hig gehælde; hy
clypodon to heora godum, and hy noldon gehyran.
 17.40. For þam ic hi todælde swa smæle, and swa swa dust
beforan winde, and hi adilgode swa swa wind deð dust on herestrætum.
 17.41. Gefriða me, Drihten, wið þises folces unhyrsumnesse;
for þam þu me gesettest him to heafde, and eac oðrum ðeodum.
 17.42. And þæt folc me þeowode, þæt ic næfre ne
cuðe; hy onhyldan heora earan to minum wordum, and gehyrdon me.
 17.43. Ac þa ælðeodgan bearn me oft lugon, and, þeah hi
forealdedon on minum ðeowdome, hy healtodan on heora wegum, for þam hi hyra
willum ne heoldon Iudea æ.
 17.44. Min Drihten leofað symle, and he byð symle gebletsad,
and he is upahafen, Drihten min Hælend.
 17.45. Þu eart soð God, þu þe me sealdest þæt ic
meahte swylc wite don minum feondum, and me swylc folc underþydest.
 17.46. Þu eart min alysend fram þam þeodum þe wið me
yrsiað, and me upp ahefst ofer ða þe arison wið me, and fram þam
unrihtwisan were þu me alysdest.
 17.47. For þam ic ðe andette, Drihten, beforan folcum, and on
þinum naman ic singe sealmas.
 17.48. Gemycla nu, and gemonigfealda þa hælo þæs cynges,
ðe/ ðu gesettest ofer folcum; and do mildheortnesse þinum gesmyredan
Dauide, and his cynne on ecnesse.
 18.1. Heofonas bodiað Godes wuldor, and his handgeweorc bodiað
þone rodor.
 18.2. Se dæg segð þam oðrum dæge Godes wundru, and seo
niht þære nihte cyð Godes wisdom.
 18.3. Nis nan folc on eorðan, ne nan mennisc geþeode, þe ne
gyrre/ mistlica Godes gesceafta.
 18.4. Ofer ealle eorðan færð heora stemn, ofer ealle
eorðan endas heora word.
 18.5. Drihten timbrede his templ on þære sunnan: seo sunne
arist swiðe ær on morgen up, swa swa brydguma of his brydbure.
 18.6. And heo yrnð swa egeslice on hyre weg, swa swa gigant
yrnð on his weg; heo stihð oð þæs heofenes heanesse, and þanon
astihð; and swa yrnð ymbutan, oð heo eft þyder cymð; ne mæg hine
nan man behydan wið hire hæto.
 18.7. Godes æ is swiðe unleahtorwyrðe, for þæm heo
hwyrfð manna mod and heora sawla to Gode; Godes bebod is swiðe getrywe,
Godes rihtwisnessa synt swiðe rihta, for ðæm hy geblissiað manna
heortan; Godes bebod is swiðe leoht, hit onliht þa eagan; ægþer ge
modes ge lichaman.
 18.8. Godes ege is swiðe halig, he þurhwunað a worlda world;
Godes domas synt swiðe soðe, hi synt gerihtwisode on him sylfum.
 18.9. Hy synt ma to lufianne þonne gold oððe deorwurðe
gimmas, and hi synt swetran ðonne hunig oððe beobread.
 18.10. For þæm ðin ðeow hi hylt; on heora gehyldnesse is
mænig edlean.
 18.11. Hwa ongyt his uncysta; from þæm ðe me beholen synt,
geclænsa me, Drihten, and from ælðeodegum feondum spara me þinne
ðeow, Drihten.
 18.12. Gif mine fynd ne ricsiað ofer me, þonne beo ic unwemme,
and beo geclænsod from þæm mæstum scyldum; ac gif hi me abysgiað,
þonne ne mæg ic smeagan mine unscylda, ne eac ðinne willan ne mæg
smeagan to wyrcanne.
 18.13. Gif ðu me þonne fram him alyst, þonne sprece ic
þæt þe licað, and mines modes smeaung byð symle beforan ðinre
ansyne.
 18.14. Drihten, þu eart min fultum, and min alysend.
 19.1. Gehyre ðe Drihten on þæm dæge þinra earfoða,
gefriðie þe se nama Iacobes Godes.
 19.2. And onsende þe fultum of his þam halgan temple, and of
Sion gehæl ðe.
 19.3. Gemyndig sy Drihten ealra þinra offrunga, and þin
ælmesse sy andfengu.
 19.4. Gylde þe Drihten æfter ðinum willan, and eall ðin
geðeaht he getrymie.
 19.5. þæt we moton fægnian on ðinre hælo, and on
ðæm naman Drihtnes ures Godes we syn gemyclade.
 19.6. Gefylle, Drihten, eall þin gebedu: nu we ongitað þæt
Drihten wile gehælan his þone gesmyredan, and ðone gehalgodan, and he
hine gehyrð of his þam halgan heofone: swiðe mihtig is seo hælo his
ðære swyðran handa.
 19.7. On rynewænum, and on horsum, ure fynd fægniað, and
þæs gilpað; we þonne on þæm naman Drihtnes ures Godes us
micliað.
 19.8. Hy synd nu gebundne, and hi afeollon, and we soðlice
arison, and synt uppahafene.
 19.9. Drihten, gehæl urne kyning, and gehyr us on ðæm
dæge, þe we ðe to clypiað.
 20.1. Drihten, on ðinum mægene nu blissað ure kyning, and
for þinre hælo he fægnað swiðe swiðlice.
 20.2. For ðæm þu him sealdest his modes willan, and þæs
þe he mid his weolorum wilnade, þæs þu him ne forwyrndest.
 20.3. Mid þære swetnesse þinra bletsunga þu wære
hrædra to his fultume þonne he wende; þu sendest his heafod kynegold,
mid deorwyrþum gimmum astæned.
 20.4. He bæd langes lifes, and þu hit him sealdest a worlda
world.
 20.5. Swiðe micel is his wuldor.
 21.1. Drihten, Drihten, min God, beseoh to me; hwi forlete þu me
swa feor minre hælo?
 21.2. Ic clypige dæges and nihtes to ðe, and andette mine
scylda, and seofige min ungelimp, and þu hit ne gehyrst: ac ne understand
þu hit me to unrihtwisnesse, for ðæm ic þe nane oðwite, þæt
þu me ne gehyrst, ac minum agnum scyldum ic hit wite.
 21.3. ðu wunast on halgum stowum, Drihten, Israela lof: to þe
hopedon ure fæderas, hi hopedon to þe, and þu hi alysdest.
 21.4. Hy clypodon to ðe, and hi wurdon for ði gehælde; hi
hopedon, and hi þæs ne sceamode.
 21.5. Ic eam wyrme gelicra ðonne men; for þam ic eom worden
mannum to leahtrunge, and to forsewennesse, and ic eom utaworpen fram him of
heora gesomnunga, swa þes wyrm.
 21.6. ælc þæra þe me gesyhð, he me forsyhð mid
onscunað; hi sprecað mid heora welerum, and wecgað heora heafdu, and
cweðað.
 21.7. He hopode to Drihtne, alyse he hine; nu he gealp, þæt he
hine lufode.
 21.8. Drihten, þu eart se þe me gelæddest of minre modor
innoðe; þu wære min tohopa, syþþan ic fram minre modor breoston
gelæd wæs; þinre gymenne ic wæs beboden; syððan ic of hire
innoðe eode, þu wære min God.
 21.9. Ne gewit þu fram me; for þam me synt earfoðu swyðe
neh, and nis nan oþer þe wylle oððe mæge me gehelpan.
 21.10. Me ymbhringdon swiðe mænige calfru, þæt synt lytle
and niwe fynd and þa fættan fearas me ofsæton, þæt synd strengran
fynd.
 21.11. Hi todydon heora muð ongean me, swa swa leo, þonne he
geonað, and grymetað, and gefehð þæt þæt he wyle: eall min
mægen is tostenced, and to nauhte worden, swa swa þæt wæter,
þæt þe byð utagoten.
 21.12. Min heorte and min mod is gemolten, swa þæt weax, on
innan me.
 21.13. And min mægen ys forsearod, swa swa læmen crocca, and
min tunge ys gecleofod to minum gomum, and to deadum duste ful neah mine fynd
me geworhton.
 21.14. For ðan me ymbhringdon swiðe mænige hundas, and seo
gegaderung þara awyrgedra me ofsæton.
 21.15. Hy þurhdulfon mine handa and mine fet, and gerimde eall
min ban þæt ys min mægn, and mine getrywan frynd, þam ic getruwode,
swa wel swa minum agenum limum.
 21.16. Hy min hawodon and me beheoldon, and gedældan him min
hrægl, and þæt tohlutan.
 21.17. Ac, la Drihten, ne afyr þinne fultum fram me, ac loca to
minre generennesse.
 21.18. Ahrede mine sawle æt heora sweordum, and of þæs
hundes handa, min lif.
 21.19. Gefriða me of þæs leon muðe, and of þam hornum
þara anhyrna gefriða me yrming.
 21.20. Ic þonne bodie þinne naman minum broðrum; on midre
heora gesomnunge ic þe herie, and cweþe to him.
 21.21. Se þe Drihten ondræde herie hine, eall Iacobes cynn.
 21.22. Ondræde hine eall Israela cynn, for þam he na
forsyhð, ne ne awyrpð earmra manna gebeda, ne he his andwlitan ne awende
fram me; ac þonne ic clypode to him, þonne gehyrde he me.
 21.23. Beforan þe byð min lof on þære myclan cyrcan; ic
gylde min gehat Drihtne, beforan þam þe hine ondrædað.
 21.24. þonne etaþ þa þearfan, and hi beoð gefyllede, and
heriað þonne Drihten þa þe hine secað.
 21.25. And heora heortan onfoð mægene, and libbað a worlda
world: þonne gemunan þæt eall eorðgemæru, and gecyrrað ealle to
Drihtne.
 21.26. And gebiddað hy to him ealle þeoda, and ælc cynn; for
þam ðe Drihtnes synd þa ricu, and he wylt ealra þeoda.
 21.27. Hy etað, and hy gebiddað ealle þa welegan, geond þas
eorþan; beforan his ansyne cumað ealle þa þe on eorðan astigað.
 21.28. And min sawl him leofað, and min sæd him þeowað.
 21.29. And hy bodiað Drihten, ure cyn þæt æfter us
cymð; and heofonas bodiað his rihtwisnesse þam folcum þe þonne beoð
acende, þa worhte Drihten.
 22.1. Drihten me ræt, ne byð me nanes godes wan, and he me
geset on swyðe good feohland.
 22.2. And fedde me be wætera staðum, and min mod gehwyrfde of
unrotnesse on gefean.
 22.3. He me gelædde ofer þa wegas rihtwisnesse, for his
naman.
 22.4. þeah ic nu gange on midde þa sceade deaðes, ne
ondræde ic me nan yfel for þam þu byst mid me, Drihten.
 22.5. þin gyrd and þin stæf me afrefredon, þæt is þin
þreaung and eft þin frefrung.
 22.6. þu gearwodest beforan me swiðe bradne beod, wið þara
willan, þe me hatedon.
 22.7. þu gesmyredest me mid ele, min heafod: Drihten, hu mære
þin folc nu is, ælce dæge hit symblað.
 22.8. And folgie me nu þin mildheortnes, ealle dagas mines
lifes.
 22.9. Þæt ic mæge wunian on þinum huse, swiþe lange
tiid, oð lange ylde.
 23.1. Drihtnes ys eorðe and eall þæt heo mid gefyld is; and
eall mancynn, þe þæron eardað, is Drihtnes.
 23.2. He gesette þa eorþan ofer þære sæ, and ofer ðam
eam he hi gestaðelode.
 23.3. Hwa is þæs wyrðe, þæt he astige on Godes munt;
oþþe hwa mot standan on his halgan stowe?
 23.4. He byð þæs wyrðe, þe unscæðfull byð mid
his handum, and clæne on his heortan; se þe ne hwyrfð his mod æfter
idlum geþohtum, and him mid weorcum fulgæð, þeah hi him on mod cumen;
ne nænne að ne swerað, to beswice his nyhstan.
 23.5. Se þe swylc byð, he onfehð bletsunge fram Gode and
miltse æt Drihtne Hælende.
 23.6. þyllic byð þæt cyn þe God secð, and þa þe
secað þone andwlitan Iacobes Godes.
 23.7. Undoð nu eower geatu, ge ealdormen, and onhlidað þa
ecan geata; for þan þe ingæð se kyning, þe God gewuldrod hæfð,
and geweorðod; þa andswarode þæt folc, and cwæð.
 23.8. Hwæt is þes wuldorfæsta kyning; Hit is ure hlaford,
strang and mihtig, se þe hæfde anweald on gefeohte.
 23.9. Gedoð nu, ealdormen, eowru geatu, and onhlidað eowre
ecan geatu; for þam þær inngæð se kyning, þe God gewuldrod
hæfð, and geweorðod.
 23.10. Hwæt is se gewuldroda kyning; Hit is se wuldorfæsta,
se þe God fore wyrcð swylc wundru.
 24.1. To þe ic hæbbe, Drihten, min mod and mine sawle;
Drihten, min God, to þe ic hopige, and ic þæs næfre ne sceamige.
 24.2. Ne mine fynd me næfre forðy ne bysmrian; ne nan
þæra, þe to þe hopað, ne wyrð gescended.
 24.3. Scamien heora ealle þa unrihtwisan, þe idelnesse
wyrcað: Drihten, gedo me þine wegas cuðe, and lær me þine paðas.
 24.4. Geræd me, and gerece on þinre soðfæstnesse, and
lær me, for þam þu eart Drihten min Hælend; ælce dæge ic
anbidige þines fultumes.
 24.5. Gemun, Drihten, þinra miltsunga, and þinre
mildheortnesse, þe fram fruman worlde wæs.
 24.6. Þa scylda mines iugoðhades ne gemun þu, Drihten, ne
huru þa þe ic ungewisses geworhte; þæt synt, þa þe ic wende
þæt nan scyld nære ac for þinre myclan mildheortnesse, beo þu min
gemyndig, Drihten.
 24.7. For þam gesette God æ scyldiendum on heora wegum, and
geriht þa manðwæran on domum, and him getæceð his wegas.
 24.8. For þinre godnesse, Drihten, þu eart swete, and wynsum,
and eac rihtwis; Ealle Godes wegas syndon mildheortnes, and rihtwisnes,
ælcum þæra þe his æ secað, and his bebodu lufiað.
 24.9. Drihten, for þinum naman beo þu forgifende mina synna,
for þy hi synt swyðe mycele.
 24.10. Hwa hwylc mann swa Drihten ondræt, he him geset þa
æ, and him sylð þæt geþeaht on þone weg, þe heora ægðrum
licað ge Gode ge eac þam men.
 24.11. His sawl hi gerest softe on monegum goodum, and his sæd
on ece yrfeweardnesse gesit eorðan.
 24.12. Drihten is mægen and cræftig ælces þæra þe
hine ondræt, and he him getæcð eallum his willan.
 24.13. Symle lociað mine eagan to Gode; for þam he alysð mine
fet of gryne.
 24.14. Geloca to me, Drihten, and gemiltsa me; for þam ic eom ana
forlæten, yrming.
 24.15. And þa earfoðu minre heortan synd swyðe tobræd, and
gemanigfealdod; gedo for þi, Drihten, þæt þu me gefriðie æt
minre nydþearfe.
 24.16. Geseo mine eaðmetto, and mine earfoða, and forgif ealle
mine scylda.
 24.17. And geseoh eac mine fynd; for þam hi synt swyþe
gemanigfealdode, and geseoh hu unrihtlice hi me hatiað.
 24.18. Geheald mine sawle, and gefriða me, þæt me ne
sceamie, þæs þe ic to þe clypige.
 24.19. þa unsceðfullan, and þa rihtwisan, þa þe
begangað, coman to me, wendon þæt me sceolde cuman sum fultum, and sum
frofor fram þe; for þam ic symle þæs anbidode, and wilnode, and wende
æt þe, Drihten.
 24.20. Gefriða me, Drihten, Israela God, of eallum minum
nearonessum.
 25.1. Dem me, Drihten, for þam ic eom unscyldig wið þas mine
fynd, and ic hopige to Drihtne, and ic ne weorðe for þi geuntrumod.
 25.2. Fanda min, Drihten, and smea mine geþohtas.
 25.3. For þan þin mildheortnes is beforan minum eagum, and ic
symle tilode, mid rihtwisnesse, þe and him to licianne.
 25.4. Ne sæt ic na on þære samnunge idelra manna, and
unnytra; ne ic ineode on þæt geþeaht unrihtwyrcendra.
 25.5. Ac ic hatode þa gesamnunge unrihtwisra; for þam ic
næfre ne teolade sittan on anum willan mid þam arleasum.
 25.6. Ac ic wilnode symle þæt ic aðwoge mine handa betwuh
þam unscæððigum; þæt is þæt ic wære unscyldig betwuh him
þæt ic meahte hweorfan ymb þinne þone halgan alter, Drihten.
 25.7. And þær gehyran þa stemne þines lofes, and þæt
ic mæge cyþan eall þin wundru.
 25.8. Drihten, ic lufode þone wlite þines huses, and þa stowe
þines wuldorfæstan temples.
 25.9. Ac ne forleos mine sawle ongemang þam arleasum, ne min lif
betwuh þam manslagum, þæra handa and þæra weorc syndon fulle
unrihtwisnesse.
 26.1. Drihten is min onlyhtend, and min Hælend; hwæt þearf
ic ondrædan?
 26.2. Drihten is scyldend mines lifes; hwy sceal ic beon afærd?
 26.3. þonne me to geneahlæhton mine fynd, me to derianne,
swylce hi woldon fretan min flæsc; þa þe me swencton, hi wæron sylfe
geuntrumode, and gefeollon.
 26.4. þeah hi nu gyt wyrcen getruman, and scyldridan wið me, ne
byð min heorte nawuht afæred; þeah hi arisan ongean me to feohtanne, to
þam Gode ic hopie, þe me ær gefreode.
 26.5. ....and geseon Godes willan, and þone ongitan, and he me
gefriðie on his þam halgan temple.
 26.6. For þam he me gehydde on his temple, on þam yflan dagum
he me gefriðode, on þam sceade his geteldes and his temples; and he me ahof
uppon heanne stan.
 26.7. And huru nu hæfð min heafod upp ahafen ofer mine fynd;
for þæm ic ymbhweorfe þin þæt halige tempel, Drihten, and þær
offrige, on þinum huse, þa offrunga; sangas ic singe, and secge Gode lof.
 26.8. Gehyr, Drihten, mine stefne, mid þære ic clypige to
þe; gemiltsa me, and gehyr me.
 26.9. To þe cwyð min heorte, Ic sohte þine ansyne; ic sece
gyt symle, Drihten.
 26.10. Ne awend þu þine ansyne fram me, ne þe næfre
yrringa acyr fram þinum þeowe.
 26.11. þu eart min fultumend, Drihten; ne forlæt me, ne ne
forseoh me, Drihten, min Hælend.
 26.12. For þam min fæder and min modor me forleton, ac Drihten
me ne forlet.
 26.13. Gesete me æ, Drihten, on þinum wege, and gerece me on
rihtne pæð, fore minum feondum.
 26.14. And ne syle me to þara modes willan, þe min ehtað; for
ðam arison ongean me lease gewitnessa, and heora leasung wæs gecyrred to
heom sylfum.
 26.15. Ic gelyfe þæt ic geseo Godes good on libbendra lande.
 26.16. Hopa nu, min mod, to Drihtne, and gebid his willan, and do
esnlice, and gestaþela, and gestranga þine heortan, and geþola Drihtnes
willan.
 27.1. To þe ic hopige, Drihten, min God; ne swuga, ac dem, and
miltsa me; gif þu swa ne dest, þonne beo ic gelicost þam þe afylð on
pytt.
 27.2. Ac gehyr þa stemne mines gebedes; for þam ic nu to þe
clypige, and mine handa upphebbe to þinum þam halgan temple.
 27.3. Ne syle me, ne ne send mid þam synfullan, and mid þam
unrihtwyrcendum, ne forleos me.
 27.4. Ne me ne fordo mid þam þe luflice sprecað to heora
nyhstum, and habbað þeah facn on heora heortan.
 27.5. Ic wat þæt þu sylst him edlean be heora gewyrhtum, and
æfter þam unrihte, þe hi answincað, þu heom gyldest.
 27.6. ðu heom sylst edlean; for þam hy ne ongitað þin
weorc, ne þa ne geseoð.
 27.7. Þu hi towyrpst, and hi eft getimbrast; Gebletsod sy
Drihten, for þam þe he gehyrde þa stemne mines gebedes.
 27.8. Drihten is min fultumend, and min gescyldend; on hine gehyht
min heorte, and he me gefultumað.
 27.9. Drihten is strengo his folces, and gescyldend þære
hælo his gesmyredan.
 27.10. Gehæl, Drihten, þin folc, and gebletsa þin yrfeland,
and gerece þa þe þæron eardiað, and hi upp ahefe on ecnesse.
 28.1. Ge Godes bearn, bringað eow sylfe Gode, and bringað him
eac eowera ramma bearn.
 28.2. And bringað eac Drihtne wuldor and weorðmynd, and
bringað wuldor Drihtnes naman.
 28.3. And gebiddað eow to Gode, on his halgan healle: Godes word
is ofer wætrum, and hy gehæft; he is mægenþrymmes God, and he
þunrað ofer manegum wæterum, and mycelum.
 28.4. Godes word is on mycelum mægene, and mycelu þing deð.
 28.5. þæs Godes word brycþ cedortreowu, and symle se God
brycð þa hean cedertreowu on Libano, þam myclan munte: þa treowa
tacniað ofermodra manna anweald Drihten forbrycð and forbryt þa myclan
cedertreowu, emne swa þa lytlan on wæstmas; þa owæstmas beoð swa
mycle, and swa fægere swa swa þæs deores bearn, þe unicornus hatte.
 28.6. Godes word adwæscð fyres lig; Drihten ahrysode þa
westan eorþan, and astyrede þa westan stowe, þe is gehaten Cades.
 28.7. And he gedyde þæt þa fynd flugan swa heortas, and he
onwreah þa eorðan, þe ær wæs oferþeaht mid feondum; cumon nu for
þi ealle to his temple, and secgon him þæs lof.
 28.8. Drihten us gedyde, þæt we moston buian æfter þam
folce: se Drihten is ure kyning, se sitt on ecnesse ofer us.
 28.9. Drihten sylþ his folce mægen, and gebletsað his folc
on sibbe.
 29.1. Ic fægnige, Drihten, and þe herige; for þam þu me
gefriðadest, and þu ne lete mine fynd min fægnian.
 29.2. Drihten, min God, ic clypode to þe, and þu me
gehældest, and atuge mine sawle of neolnessum, and of helle, and me
gehældest fram þæra geferscipe, þe feollon on pytt.
 29.3. Heriað nu Drihten, ealle his halige, and andettað
þæt gemynd his halignesse.
 29.4. For þam open wracu ys on his yrsunga, and soð lif on
þam þæt man wrece his willan.
 29.5. þeah we wepon on æfen, he gedeð þæt we hlihhað
on morgen.
 29.6. Ic cwæð on minum wlencum, and on minre orsorhnesse, Ne
wyrd þises næfre nan wendincg.
 29.7. For þam þu me sealdest, on ðinum goodan willan, wlite
and mægen; þa awendest þu þinne andwlitan fram me, þa wearð ic
sona gedrefed.
 29.8. þa clypode ic eft to þe, and gebæd me to minum
Drihtne, and cwæð, Drihten, hu nyt is þe min slæge, oþþe min
cwalu, oððe min rotung on byrgenne?
 29.9. Hwæðer þe þæt dust herige, on þære burgene;
oþþe hwæðer hit cyðe þine rihtwisnesse?
 29.10. þa gehyrde Drihten þa word, and gemildsade me; he
wearð me to fultume.
 29.11. Drihten, þu gehwyrfdest minne heaf and mine seofunga me to
gefean; þu totære min hwite hrægl, and þu me bebyrgdst mid gefean;
for þam hit ys cyn þæt min wuldor, and min gylp þe herige, þæt ic
ne wurðe gedrefed.
 29.12. Drihten, min God, on ecnesse ic þe herige.
 30.1. To þe ic hopige, Drihten, ne gesceamað me næfre
þæs; on þinre rihtwisnesse alys me, and gefriða me.
 30.2. Onhyld to me þine earan, and efste þæt þu me
gefriðie.
 30.3. And beo min God, and min gefriðiend, and beo min
friðstow, and gedo me halne.
 30.4. For þam þu eart min trymnes and min gebeorh, and on
þinum naman ic þe healsige, þæt þu beo min ladþeow, and me fede.
 30.5. And alæd me of þysum grynum, þe her gehydde synt
beforan me, for þam þu eart min gescyldend, Drihten, on þine handa ic
befæste mine sawle.
 30.6. þu me ahreddest, Drihten, rihtwisnesse God; þu hatodest
þa þe beeodon idelnesse, and eac þa þe unnyt worhton.
 30.7. Ic þonne symle hopige to Drihtne, and fægnie, and
wynsumige, and blissige on þinre mildheortnesse.
 30.8. For þam þu gesawe mine eadmodnesse, and þu gedydest
hale æt nydþearfe mine sawle, and me ne demdest on minra feonda handa.
 30.9. Ac asettest mine fet on swyðe brad land: gemiltsa me nu,
Drihten, for þam ic swince.
 30.10. Mine eagan wæron gedrefede and afærde, for þinum
yrre; and eac swa ilce, min mod and min maga.
 30.11. For þam full neah on þam sare geteorode and geendode min
lif, and min gear wæron on sicetunga, and on gestæne.
 30.12. And geuntrumod wæs for wædle, and for yrmðum, min
mægen; and min ban wæron gedrefedu, and full neah forod.
 30.13. Ofer ealle mine fynd ic eom geworden to edwite, and minum
neahgeburum swiðost; ic eom worden him to ege, and eallum þam þe me
cunnon.
 30.14. þa þe me gesawon, hi me flugon: ful neah ic afeoll, swa
swa se þe byð dead on his heortan, and on his mode; and ic wæs swylce
forloren fæt, and tobrocen.
 30.15. For þam ic gehyrde manegra manna edwit, þe me ymbutan
budon.
 30.16. And swa hwær swa hi hi gegaderodon ealle togædere, to
þam þæt hy þeahtodon, hu hi mihton geniman mine sawle.
 30.17. And ic þeah, Drihten, to þe hopode, and sæde þæt
þu wære min God: on þinum handum synd þa lenga minra tida.
 30.18. Alys me, and gefriða me of minra feonda handum, and fram
þam þe min ehtað.
 30.19. And onliht þinne andwlitan ofer þinne þeow, and gedo
me halne for þinre mildheortnesse, and gedo þæt me ne gesceamige, for
þam ic cleopode to þe.
 30.20. Ac þeah sceal gescamian þa unrihtwisan, and hi beoð
gelæd to helle; and adumbiað þa facnfullan weoloras, þa þe sprecað
wið þone rihtwisan unriht, on heora ofermettum, and on heora leahtrunga.
 30.21. Eala, Drihten, hu micel and hu manigfeald is seo mycelnes
þinre swetnesse, þe þu hæfst gehyd and gehealden þam þe þe
ondrædað: þa swetnesse þu him ne lætst næfre aspringan, nanum
þæra þe to þe hopað beforan manna bearnum.
 30.22. þu hi gehydst and gehyldst hale and orsorge, ægðer
ge modes ge lichaman, butan ælcere gedrefednesse, þe menn þrowiað.
 30.23. þu hi gescyldst on þinum temple, wið ælcere tungan
leahtrunge.
 30.24. Gebletsod sy Drihten; for þam he swa wuldorlice gecydde
his mildheortnesse me, on þære fæstan byrig.
 30.25. Ic cwæð on minre fyrhto, þæt ic wære aworpen of
þinra eagena ansyne.
 30.26. And þu þa for þi gehyrdest þa stemne minra gebeda,
þa ic to þe cliopode.
 30.27. Lufiað nu for þan Drihten ealle his halgan; for þam
rihtwisnesse God lufað and secð, and forgylt be fullan ælcum þe
ofermetto doð.
 30.28. Ac doð esnlice, and gestrangiað eowere heortan, and
eower mod, ælc þæra þe to Gode hopige.
 31.1. Eadige beoð þa þe him beoð heora unrihtwisnesse
forgifene, and heora synna beoð behelede.
 31.2. Eadig byð se wer, þe him God ne oðwit his scylda, ne on
his mode ne byð facn.
 31.3. For þam þe ic sugode, and hæl mine scylda, eal min
ban, and min mægn forealdode; þa ongan ic clypian ealne dæg.
 31.4. For þam, ægðer ge on dæg ge on niht, wæs swyðe
hefig ofer me þin hand, and þin yrre; ic wæs gehwyrfed on ælce
yrmðe, swylce me wære se hrycg forbrocen.
 31.5. Ic þa gedyde min scylda þe swyþe cuðe, and min unriht
ic na ne helede wið þe.
 31.6. þa cwæð ic on minum mode, þæt ic wolde andettan,
and stælan ongean me sylfne, min scylda, and þa Gode andettan; and þu
me þa forgeafe þæt unriht minra scylda.
 31.7. For þæm gebiddað ealle halige to þe on tilne timan;
for þæm þonne, and for eallum heora goodum dædum, ne genealæcð
him na þæt flod þæra myclena wætera; þæt synt þas
andweardan earfoþa and eac þa weardan.
 31.8. þu eart min gebeorhstow on minum earfoþum, þa me
habbað utan behringed: ac þu þe eart min frefrend, ahrede me æt þam
þe me habbað utan bestanden.
 31.9. þa andswarode God þam witegan, þurh þone halgan
gast, and cwæð, Ic þe sylle andgit, and þe getæce þone weg, þe
þu onsteppan scealt; and ic locie to þe mid minum eagum.
 31.10. Ne beo ge na swylce hors and mulas, on þam nis nan
andgit.
 31.11. Þæra cinban þu scealt mid bridle, and mid caman, to
þe geteon; swa ylce þu scealt þa men, þe heora gelican beoð; for
þam hi elles ne genealæceað þinum willan.
 31.12. Swiþe manigfealde synt synfulra manna swingelan; ac þa
þe to Gode hopiað, beoð ymbhringde mid swyþe manegre mildheortnesse.
 31.13. Blissiað for þæm on Gode, and wynsumiað, ge
rihtwisan; and fægniað, and wuldriað, ealra rihtwillenda heortan.
 32.1. Blissiað, ge rihtwisan, on Godes gifum; rihte hit gerist,
þæt hine ealle rihtwillende emnlice herian.
 32.2. Heriað hine mid hearpum; and on þære tynstrengean
hearpan.
 32.3. Singað him niwne sang, and heriað hine swyþe wel mid
heare stemne.
 32.4. For þæm his word synd swyþe rihte, and ealle his weorc
synt getreowe.
 32.5. He lufað mildheortnesse and rihte domas; mid his
mildheortnesse he gefylð ealle eorðan, mid his worde synt getrymede
heofonas; and þurh þone gast his muðes synt eall heofona mægn.
 32.6. He gegaderode eall sæwætru tosomne, swylce hi wæron
on anum cylle; he gesette þone garsecg on his goldhorde.
 32.7. Ondræde hine eall eorðe; fram him beoð onstyred ealle
gesceafta, and ealle þa þe on eorðan buiað.
 32.8. For þæm he cwæð his willan, þa wæs he
geworden; he bebead his willan, þa wæron ealle gesceafta gesceapene.
 32.9. Se Drihten tostencð þa geþeaht yfelwillendra kynna, and
he forsyhð þa geþohtas þara folca, and eac yfelra ealdormanna geþeaht
he forsyhð.
 32.10. Ac Godes geþeaht wunað on ecnesse, and geþoht his
modes a weorulda weoruld.
 32.11. Eala, eadig byþ þæt kynn, þe swylc God byð heora
God; and eadig byð þæt folc, þe se Drihten gecyst him to
yrfeweardnesse.
 32.12. Drihten locað of heofonum, and gesihð eall manna bearn
of his þam wlitegan temple; he wlit ofer ealle þa þe ealre eorðan
ymbhwyrft buiað.
 32.13. For þam he gesceop heora heortan, ælces synderlice; and
he ongit heora ealra weorc.
 32.14. Ne wyrð nan kyning næfre gehæled þurh his agen
mægen; ne se gigant ne wyrð na gehæled on þære mycelnesse his
mægenes.
 32.15. He byð swiðe dysig, se þe getruwað on his horses
swiftnesse, for þæm hit is swiðe leas tohopa; for þæm nawþer ne
ðam horse, ne þæm rædemen, ne wyrð geborgen of his agnum
cræftum.
 32.16. Symle beoð Godes eagan open ofer þa ðe hine
ondrædað, and ofer þa þe hopiað to his mildheortnesse; for þam
þæt he gefriðie heora sawla fram deaðe, and hi fede on hungres tide.
 32.17. Hopiað nu to Drihtne ure sawla; for þam he ys ure
friðigend, and ure gescyldend, and on hine blissiað ure heortan, and to his
halgan naman we hopiað.
 32.18. Sy Drihten þin mildheortnes ofer us, swa swa we gehyhtað
on þe.
 33.1. Ic bletsige Drihten on ælce tid, symle byð his lof on
minum muðe.
 33.2. On Gode byð geherod min sawl, gehyren þæt þa
manþwæran, and blissien for þy.
 33.3. Micliað Drihten mid me, and upp ahebben we his naman betwuh
us.
 33.4. Ic sohte Drihten, and he me gehyrde, and of eallum minum
earfoðum he me gefriðode.
 33.5. Cumað nu to him, and genealæcað him, and he eow
onliht, and eowerne andwlitan na ne gesceamað.
 33.6. þes þearfa cleopode to Drihtne, and Drihten hine
gehyrde, and of eallum his earfoþum he hine alysde.
 33.7. Onsende he his engel ymbutan þa þe hine ondrædað,
þæt he hi gefriðige, swa he me dyde.
 33.8. Fandiað nu þonne; ongite ge þæt Drihten is swyðe
sefte; eadig byð se wer, þe to him cleopað.
 33.9. Ondrædon hine ealle his halige, for þæm þæm ne
byð nanes goodes wana, þe hine ondrædað.
 33.10. þa welegan wædledon, and eodon biddende, and hi
hingrode; ac þa þe God seceað, ne aspringeð him nan good.
 33.11. Cumað nu, bearn, and gehyrað me; ic eow lære Godes
ege.
 33.12. Se þe libban wylle, and wilnige þæt he geseo goode
dagas, gehyre hwæt ic secge.
 33.13. Forbeode his tungan ælc yfel, and his weolorum, þæt
hi ne sprecon nan facn.
 33.14. Onwende hine fram yfele, and wyrce good; sece sibbe, and
folgie þære.
 33.15. For þæm Godes eagan beoð ofer þa rihtwisan ontynde,
and eac his earan to heora gebedum.
 33.16. Ac Godes andwlita and his yrre byð ofer þa þe yfel
wyrcað, to þæm þæt he forleose heora gemynd ofer eorðan.
 33.17. þa rihtwisan cleopodon, and Drihten hi gehyrde, and of
eallum hiora earfoðum he hi alysde.
 33.18. Swiþe neah is Drihten þam þe beoð gedrefede on heora
heortum, and þa eaðmodan on heora gaste he gehælð.
 33.19. Monigu synt earfoðu þara rihtwisena, and of eallum
þæm hi alysð Drihten.
 33.20. Drihten gehylt eall heora ban, þæt ys eall heora
mægen þæt heora ne wyrð furðon an tobrocen.
 33.21. Ac þæra synfullena deað byð se wyrsta, and þa
þe þone rihtwisan hatiað, þa agyltað.
 33.22. Drihten gefriðað þa sawla his þeowa, and ne
forlæt nænne þæra þe him to hopað.
 34.1. Dem me, Drihten, and þæm þe me swencað; feoht
wið þa þe wið me feohtað.
 34.2. And gefoh wæpn and scyld, and aris, me to fultume.
 34.3. Geteoh þin sweord, and cum ongean hy, and beluc heora wegas
mid þinum sweorde, þara þe min ehtað: cweð to minre sawle, Ne
ondræd þu þe; ic eom þin hælo, and ic þe gehealde.
 34.4. Geleahtrode syn mine fynd, and sceamien heora, þa þe
secað mine sawle to fordonne.
 34.5. Syn hi gecyrde on earsling, and scamien heora, þa þe me
ðenceað yfeles.
 34.6. Syn hi tostencte, swa swa dust beforan winde, and Godes engel
hi geþræste.
 34.7. Syn heora wegas þystre and slidore, and Godes engel heora
ehte.
 34.8. For þam hi, butan gewyrhtum, teldedon gryne, and þa
gehyddon, to þam þæt hi woldan me on gefon; and idle hi wæron, þa
hi me tældon.
 34.9. Gefon hi þa grynu, þe wið hy beheled synt; and eac
þa þe hi wið me beheled hæfdon.
 34.10. þonne blissað min sawl and min mod on Drihtne, and hit
byð gelustfullod on his hælo.
 34.11. Eall min ban þæt is min mægen cwyð, Eala Drihten,
hwa is ðin gelica; for þam þu generest þone earman of þæs
strengran anwealde, and þone wædlan, and þone þearfan, ahredst æt
þæm þe hine swencað.
 34.12. þonne wið me arison lease gewitan, and stældon on me,
þæt ic nawþer ne nyste, ne ne worhte; ac guldon me yfel wið gode, and
woldon me gedon unwæstmbærne, swa swa se þe butan ælcum yrfewearde
byð.
 34.13. Ic, þa þa hi me swa hefige weron, dyde me hwite hrægl
on/, and gebigde min mod to fæstenne, and min gebedo wendon eft to me, on
minne agenne bosm; forþam heora nolde onfon se dema, þe ic him to sende.
 34.14. And ic, þeah þeah hi me swa hefige wæron, hy lufode,
and him tilode to licianne, and to cwemanne, swa swa minum nyhstum, oððe
minum breðer; and hy me gedydon swa unrotne, and swa wependne, swa se byð
þone þe he lufað.
 34.15. Hy wæron bliðe wið me on heora gebærum, and þeah
on heora mode hi blissedon micle swyðor on minum ungelimpe, and hi comon
ongean me, and gegaderodon swyðe manega swingellan ofer me, and ic nyste
hwæt hi me witon.
 34.16. And hy wurdon þeah tostencte, and hy þeah þæs na ne
hreowsedon, ac fandodon eft min, and bysmredon me, mid ælcere bysmrunga, and
gristbitedon/, mid heora toþum, ongean me.
 34.17. And þa cwæð ic, Drihten, hwænne gesyhst þu
þis, oððe hwænne gefriðast þu mine sawle, wið heora yfelum
dædum, oþþe hwænne ahredst mine agnan sawle æt þæm leoum?
 34.18. Gif þu me æfre alyst, ic þe andette on mycelre
gesamnunge, and þe þær herige.
 34.19. For þæm þæt mine fynd ne blissien æfter me;
þa þe winnað mid unrihte ongean me, and me hatiað butan scylde, and
wincettað mid heora eagum betwuh him.
 34.20. þeah hi gesibsumlice hwilum wið me sprecen, hy
þenceað þeah swiðe facenlice.
 34.21. Hy geopenodon ealne heora muð for leahtre, to þæm
þæt hi me bysmredon; and cwædon, Hit is la ful good, þæt æfre
ure eagan moston geseon þæt we wilnodon: nu þu gesyhst, Drihten, hwæt
hy doð, ne geþafa þu hit leng, ne gewit fram me.
 34.22. Aris, Drihten, and beseoh to me, and geseoh hu unscyldig ic
eom wið þa þe min ehtað: Drihten, min God, aris to minum þinge, and
to minre þearfe.
 34.23. Drihten, Drihten, min God, dem me æfter þinre
mildheortnesse, þæt mine fynd ne gefeon mines ungelimpes; ne hy cweþan,
on heora mode, Wel, la wel is urum modum; ne hy ne cweðen, We hine
frætan.
 34.24. Ac sceamien hy heora, and him eac ondrædon, ægðer
endemes, þa þe fægniað mines ungelimpes; beslepen hi on hy bysmor, and
gegyrion hy mid sceame, þa oferspræcan þe me yfel cweðað.
 34.25. Fægnien þa and blissien, þa þe willon me þancian
minre rihtwisnesse, and þa þe symle cweðað: Gemyclad sy Drihten, and
þa þe willon sibbe wið his ðeow.
 34.26. þonne smeað min tunge þine rihtwisnesse, and ealne
dæg þin lof.
 35.1. Se unrihtwisa cwyð on his mode, þæt he wylle syngian;
forþam Godes ege nis beforan his eagum.
 35.2. For þæm he deð swiðe facenlice beforan his ansyne,
ac his unriht and his feoung wurð þeah swiðe open.
 35.3. þa word his muðes beoð unriht and facen; he nyle
ongitan þæt he cunne wel don; unriht he byð smeagende on his cliofan.
 35.4. He stent on ælcum yflum wege, ne hatað he nan yfel.
 35.5. Drihten, þin mildheortnes is on heofonum, and þin
rihtwisnes/ is upp oð þa wolcnu.
 35.6. þin rihtwisnes is swa heah swa þa heofonlican muntas, and
þine domas synt swa deope swa swa æfgrynde, oþþe seo deoposte sæ.
 35.7. Menn and nytenu þu gehælst, Drihten; hu wunderlice þu
gemanigfealdodest þine mildheortnesse, Drihten.
 35.8. Manna bearn soðlice symle hopiað to þæm sceade
þinra fiðera, and hy beoð oferdrencte on þære genihte þines huses,
and on þære æ þines willan þu hy drencst.
 35.9. For þæm mid þe is lifes wylle, and of þinum leohte
we beoð onlihte.
 35.10. Læt forð þine mildheortnesse, þam þe þe witon,
and þine rihtwisnesse, þam þe synt rihtes modes.
 35.11. Ne læt þu me oftredan þa ofermodan under heora fotum,
and þara synfullena handa me na ne styrien.
 35.12. Ac under heora fet, and under heora handa, gefeallen ealle
þa þe unriht wyrcen; and him þæt licað, hy synt aworpene, þæt
hi ne magon standan.
 36.1. Ne wundrie ge þæra yfelwillendra, and þæra
orsorgra, ne him na ne onhyriað; ne eow ne ofþince, þeah eow ne sy swa
swa him, þam þe unriht wyrcað.
 36.2. For þæm swyþe hraþe forseariað swa fileðe, and
hy gefeallað swiðe hrædlice, swa swa wyrta leaf, oþþe blostman.
 36.3. Ac þu hopa to Drihtne, and do good, and buwa eorðan, and
fed þe on hyre welum.
 36.4. And blissa on Drihtne, þonne syleð he þe þæt þu
bidst on þinum mode.
 36.5. Onwreoh Gode þine wegas, and hopa to him; he þe gedeð
fultum.
 36.6. And he gedeð þine rihtwisnesse mannum swa sweotole swa
sunnan, and þinne dom he gedeð swa sweotolne swa sunne byð to middes
dæges.
 36.7. Beo þu Gode underþyd, and halsa hine; and ne onhyre þam
þe byð orsorh on his wege, and wyrcð þeah unriht.
 36.8. Forlæt yrre and hatheortnesse; ne bysna þe be nanum
þæra þe yfel don.
 36.9. For þæm þa þe yfel doð, and þæt ne betað,
hy beoð awyrtwalode of eorþan; ac þa þe to Gode hopiað, and his
fultumes anbidiað, hy gesittað on yrfeweardnesse eorþan.
 36.10. Gebid ane lytle hwile, þonne ne byð se synfulla; þeah
þu þonne sece his stowe, þonne ne findst þu hy.
 36.11. Ac þa manþwæran gesittað eorþan, and fægniað
þære myclan sibbe.
 36.12. Se synfulla sætað þæs rihtwisan, and gristbitað
mid his toþum ongean hine; ac Drihten hine gebysmrað, for þam he gesyhð
hu hraðe his ende cymð.
 36.13. þa synfullan teoð heora sweord, and bendað heora
bogan, to þæm þæt hi mægon besyrian þone earman, and þone
wædlan, and þurhsceotan þa unscæðfullan heortan.
 36.14. Ac heora sweord gað inn on heora heortan, and heora bogan
forberstað.
 36.15. Betere ys þam rihtwisan lytel, þonne þam synfullan
mycel wela.
 36.16. For þam se earm and þæt mægen þæra synfulra
byð forbrocen, ac Drihten gestrangað þa rihtwisan.
 36.17. For þæm he wat þa wegas þæra unsceðfulra, and
heora yrfeweardnes byð on ecnesse.
 36.18. Ne gesceamað hy na on þære ylfan tide; ac on hungres
tide hy beoð gefyllede, þonne þa synfullan forweorðað.
 36.19. þa Godes fynd swiþe hraðe, þæs þe hy beoð
gearode and upp ahefene, beoð gedwæscte, swa swa smec.
 36.20. æfre borgiað þa synfullan, and næfre ne gyldað;
þa rihtwisan syllað, ægþer ge to borge ge to gife.
 36.21. þa þe God bletsiað beoð eorðan yrfeweardas, and
þa þe hine wyrgeað forweorðað.
 36.22. Fram Gode byð gereht se weg þæs rihtwisan, and hine
lyst his wega and his weorca swiðe.
 36.23. And þeah se rihtwisa afealle, ne wyrð he gebrysed, ne
his nan ban tobrocen; for þam God gefehð his hand, and hine upp
arærð.
 36.24. Ic wæs geo geong, and nu ic ealdige, and ne geseah ic
næfre rihtwisne man forlætenne, ne his sæd þæt wære hlafes
wædla.
 36.25. Ac se rihtwisa ælce dæge miltsað, and syleð
oþrum to borge, and his sæd byð on bletsunge on genihte.
 36.26. Gecyr for þæm fram yfele, and do good, þonne wunast
þu on weorulda weorld.
 36.27. For þæm God lufað ryhte domas, and ne forlæt
næfre his halge, ac he gehylt hy on ecnesse.
 36.28. He witnað þa scyldigan, and þæt sæd þæra
unrihtwisra forwyrð.
 36.29. þa rihtwisan gesittað eorðan on yrfeweardnesse, and hy
buiað on hyre a weorulda weoruld.
 36.30. Se muð þæs rihtwisan smeað wisdom, and his tunge
sprycð rihte domas.
 36.31. Seo æ his Godes bið on his heortan, and ne aslit his
fot.
 36.32. Se synfulla hopaþ symle þæs rihtwisan, and secð
hine to fordonne; ac Drihten hine ne forlæt on his handa, to þam þæt
he hine mæge fordon; and Drihten demð hym bæm.
 36.33. Gebid Drihtnes, and heald his bebodu, and he þe upp
ahefð, to þæm þæt þu bust eorðan; and þu gesyhst hwær þa
synfullan forweorðað.
 36.34. Ic geseah þone unrihtwisan swiðe up ahafenne, swa swa
sum cedertreow on Libanus munte.
 36.35. And ic þa þanon for, and eft ðyder com, þonne næs
he; and ic acsode æfter him, and hine sohte, and hine ne funde; ne furþum
þa stowe, þe ic hine ær on geseah, gecnawan ne mihte.
 36.36. Heald for ðy rihtwisnesse, and efnesse; for þæm se
gesibsuma læfð symle yrfeweard æfter him.
 36.37. Ac þa unrihtwisan symle forweorþað, ealle ætsomne,
mid hyra yrfeweardum.
 36.38. Ac seo hæl þæra rihtwisena cymeð symle fram Gode,
and he byð heora gescyldend on geswinces tide.
 36.39. And Drihten him gefultumað, and hy alysð, and hy ahret
æt þam synfullum, and hy gedeð hale; for þæm hy hopiað to him.
 37.1. Drihten, ne þrea þu me, ne ne þrafa, on þinum yrre;
ne on þinre hatheortnesse, ne witna ðu me.
 37.2. For þam þine flana synt afæstnad on me, þæt synt
þa earfoðu þe ic nu þolie and þu gestrangodest þine handa ofer
me.
 37.3. Nis nan hælo on minum flæsce, for þære
andweardnesse þines yrres; ne nan sib, ne nan rest nis minum banum, beforan
þære ansyne minra synna.
 37.4. For þæm min unriht me hlypð nu ofer heafod, and, swa
swa hefig byrðen, hy synt gehefegode ofer me.
 37.5. Mine wunda rotedan and fuledon for minum dysige.
 37.6. Ic eom swiðe earm geworden, and ic eom ful neah gebiged to
ende; ælce dæge ic gange inn and unrot.
 37.7. For þæm eall min lichama is full flæsclicra lusta,
for þam nis nan hælo on minum flæsce.
 37.8. Ac ic eom gesæged, and gehnæged, and swiðe
geeaðmed; and ic grymetige, and stene, swiþe swiðlice, mid ealle mode.
 37.9. Drihten, Drihten, þu wast nu eall hwæs ic wilnie, eall
hit ys beforan ðe, and min granung þe nis na forholen.
 37.10. Min heorte is gedrefed, and min mod on innan me, for
þæm min mægen, and min strengo, and min cræft, me hæfð
forlæten; and þæt leoht, and seo scearpnes minra eagena, þe ic ær
hæfde, nis nu mid me, swa swa ic hy geo hæfde.
 37.11. Mine frynd, and mine magas, and mine neahgeburas, synt nu
gemengde wið mine fynd, and standað nu mid him, ongean me, and synt me nu
toweardes; and þa þe me nyhst wæran, þa ic orsorgost wæs, standað
me nu swiðe feor.
 37.12. And wyrceað woh, þa þe me hefigiað, and mine sawle
seceað, hu hy magon yfel don, sprecað idelnesse, and smeagað facn ælce
dæge.
 37.13. Ic þonne, swa swa deaf, dyde swylce ic hit ne gehyrde; and
swugode, swa swa se dumba, þe næfre his muð ne ontynð.
 37.14. Ic wæs geworden swylce se mann þe nanwuht ne gehyrð,
ne on his muðe næfð nane riht andsware.
 37.15. For þam ic hopode to þe, Drihten, and cwæð to þe,
Gehyr ðis, Drihten, and andswara him.
 37.16. For þæm ic symle bæd, þæt næfre mine fynd ne
gefægen æfter me; þy læs hi mægen sprecan gemetlico word ongean
me, gif hy geseon þæt mine fet slidrien.
 37.17. For þæm ic eom nu to swingellan gearu, and min sar ys
symle beforan me.
 37.18. For þæm ic andette Gode min unriht, and ic þence ymbe
mine synna.
 37.19. Gyt libbað mine fynd, and synt strengran þonne ic, and
synt swiðe gemanigfealdode þa þe me, mid unrihte hatiað.
 37.20. þa þe me gyldað yfel mid goode, hy me lætað; for
þy ic sece riht.
 37.21. Ne forlæt me, Drihten, min God, ne ne gewit fram me; ac
beseoh me to fultume, Drihten God, min Hælend.
 38.6. ....ælces libbendes mannes mægen and anwald is
idelnes.
 38.7. And swa þeah ælc man hæfð Godes anlicnesse on him,
þeah hit idel sy þæt hy mid gedrefde synt.
 38.8. þæt ys þæt hy gaderiað feoh, and nyton hwam hy
hyt gadriað.
 38.9. Hwæt ys þonne min tohopa; hwæs anbidie ic, butan
þin, Drihten; for þam mid þe is eall min æht.
 38.10. Ac of eallum minum unrihtwisnessum gefriða me; þu me
sealdest to bysmrianne þam unrihtwisan.
 38.11. þa geswugode ic, and ne ondyde na minne muð; for
þæm ic ongeat þæt þu hit geðafodest; ac awend nu fram me þine
witnunga, for þam ic eom nu geteorod: for þære strenge þinra handa,
and þinre þreaunga, ic geteorode on þære þrowunga.
 38.12. ælcne man þu þreast for his agenre scylde, and gedest
þæt he aswint on his mode, and wyrð swa tedre swa swa gangewifran nett.
 38.13. For þam byð ælc man gedrefed, and abysgod on idlum
sorgum, and on ymbhogum.
 38.14. Drihten, gehyr min gebed, and mine healsunga; onfoh, mid
þinum earum, minne wop, and mine tearas; ne swuga wið me, ac andswara me
mid þine fultume.
 38.15. For þam ic eom nifara hider on eorþan beforan ðe, and
ælðeodig, swa swa ealle mine fæderas wæran.
 38.16. Forlæt me nu, Drihten, to sumre rothwile on þisse
weorulde, ær ic hire swa ofgewite, þæt ic eft on ne sy.
 39.1. Næs ic on nauht idlum anbide, þeah hit me lang anbid
þuhte, þa ða ic anbidode Godes fultumes; for þam he beseah wið min,
and gehyrde min gebed, and alædde me fram þam pytte ælcra yrmða, and
of þam duste, and of þam drosnum ælces ðeowdomes, and ælcere
hæftnyde.
 39.2. And he asette mine fet on swiðe heanne stan, þæt ys
on swyðe heah setl and on swyðe fæstne anweald and he gerihte mine
stæpas, and sende on minne muð niwne sang þæt is lofsang urum Gode.
 39.3. Manege geseoð hu þu hæfst ymbe us gedon; and for þy
to þe hopiað, and þe ondrædað.
 39.4. Eadig byð se wer, þe his tohopa byð to swylcum Drihtne,
and ne locað næfre to idelnesse, ne to leasungum, ne to dysige.
 39.5. Drihten, min God, þu gemanigfealdodest þine wundru, and
þine geðohtas; þæt ys þin weorc nis nan þæra, þe þe gelic
seo.
 39.6. Ic spræc, and þæt sæde; for ðam hy wæran
gemanigfealdode ofer ælc gerim: noldest þu na ofrunga, and oflata nane, ac
hyrsumnesse þu me bebude for ofrunga.
 39.7. Ne bud þu me na ælmessan to syllan, ne for minum
synnum, þa þa ic hy næfde; ac ic cwæð, Ic eom gearu, ic cume, and
sylle þæt þu ær bebude þæt ys hyrsumness.
 39.8. On forewardre þyssere bec ys awriten be me, and eac on
manegum oþrum, þæt ic sceolde þinne willan wyrcan, and swa ic eac
wylle don: Drihten, min God, ic hæfde geteohhod, and gyt hæbbe, þæt
ic scyle healdan þine æ symle on minre heortan.
 39.9. Ic cyðe þine rihtwisnesse on micelre gesamnunge, and
minum weolorum ic ne forbeode, ac bebeode þæt hy þæt sprecon symle.
 39.10. Drihten, þu wast þæt ic ne ahydde on minum mode
þine rihtwisnesse, ac þine soðfæstnesse, and þine hælo, ic
sæde.
 39.11. Ne ahydde ic na þine mildheortnesse, and þine
rihtwisnesse on myclum gemotum.
 39.12. Ac ne do þu, Drihten, þæt þin mildheortnes sy me
afyrred; for þam þin mildheortnes, and þin soðfæstnes, me symle
underfengon.
 39.13. For þam me ymbhringde manig yfel, þæra nis nan rim;
me gefengan mine agene unrihtwisnessa, and ic hy ne meahte geseon, ne ongytan.
 39.14. Mine fynd wæran gemanigfealdode, þæt heora wæs ma
þonne hæra on minum heafde, and min heorte, and min mod, me forleton; to
þam þæt ic me nyste nænne ræd.
 39.15. Ac licige þe nu, Dryhten, ic þe bidde, þæt þu me
gearige, and ne lata þu to minum fultume.
 39.16. Sceamian hiora, and ondræden him endemes, þa þe
ehtað mine sawle, and hy teohhiað me to afyranne.
 39.17. Syn hy gehwyrfde under bæc, and ondræden him þa þe
me yfeles unnon.
 39.18. Beren hi swiþe raþe heora agene scame, þa þe
cweþað be me, þonne me hwylc ungelimp becymð, Is þæt la well.
 39.19. Blissien þa and fægnien, þa þe þinne willan
seceað; and cweðen, þa þe hopiað to þinre hælo, Gemyclad sy se
Drihten þe swylc deð.
 39.20. Ic eom yrming and þearfa, and þeah Dryhten min gymð.
 39.21. þu, Drihten, eart min friðiend, and min gefultumend, and
min gescyldend; Drihten, min God, ne yld nu þæt þu me arie.
 40.1. Eadig byð se þe ongyt þæs þearfan and þæs
wædlan; and him þonne gefultumað, gif hine to onhagað; gif hine ne
onhagað, þonne ne licað him þeah his earfoðu þone gefriþað
Drihten, on swylcum dæge, swylce him swylc yfel becymð.
 40.2. Drihten hine gehylt, and hine geliffæst, and gedeð hine
gesæligne on eorðan, and ne sylð hine na on his feonda anweald.
 40.3. Drihten him bringð fultum to his bedde, þe he on lið,
and eall his bedd he onwent of untrumnesse to trymðe.
 40.4. Ic cweðe, Drihten, to þe, gemildsa me, and gehæl mine
sawle; for ðon ic gesyngode wið þe.
 40.5. Mine fynd me cwædon yfel, and wilnodon, and spræcon
betwuh him, and cwædon, Hwonne ær he beo dead, oþþe hwænne his
nama aspringe?
 40.6. And þeah hy þæs lyste, þeah hy eodon in to me, and
fandodon min, and seofodon min sar.
 40.7. And þonne hy ut eodon from me, þonne worhton hy heora
gemot, and wæran ealle anspræce, þonne hy me leahtrodon and
læðdon.
 40.8. Ealle mine fynd hy þonne gegaderodon ongean me, and
þohton me yfeles, and spræcon me yfeles, and spræcon unriht wið me,
and cwædon on bysmor.
 40.9. Nis him nan lað, he rest hine eaðe, he mæg arisan,
þeah he slape, and licette untrymnesse: ge furðon, þa spræcon
þæt ylce mid him þe ic betst truwode, and þa þe ær æton and
druncon mid me.
 40.10. þu þonne, Drihten, nu gemiltsa me, and arære me, to
þam þæt ic him mæge forgyldan þæs lean.
 40.11. þonne ongyte ic on þam þæt þu me lufast, gif nan
minra feonda ne fægnað mines ungelimpes.
 40.12. þu me underfenge for minre unsceðfulnesse, and me
gestrangodest beforan þinre ansyne, on ecnesse.
 40.13. Gebletsod sy se Drihten, Israela God, on weorulda weoruld:
sy swa.
 41.1. Swa heort wilnað to wætre, þonne he werig byð
oþþe ofþyrst, swa wilnað min sawl and min mod to þe, Drihten.
 41.2. Mine sawle þyrst and lyst, þæt heo mæge cuman to
Gode; for þam he is se libbenda wylle: eala Dryhten, hwænne gewyrð
þæt, þæt ic cume and ætywe beforan Godes ansyne?
 41.3. Me wæran mine tearas for hlafas, ægþer ge on dæg
ge on niht; þonne ic gehyrde to me cweþan, Hwær is þin God, þe
þu to hopast?
 41.4. Ac þonne gemunde ic þine ærran gyfa, and
gestaðelode on me mine sawle; for þy ic geare wiste þæt ic sceolde
cuman, for Godes mildheortnesse, to þam wundorlican temple, þæt ys Godes
hus, þyder ic sceal cuman mid mycelre wynsumnesse stemne, and mid andetnesse,
swylce symblendra sweg byð, and bliðra.
 41.5. For hwi eart þu þonne unrot, min sawl; and min mod, hwi
gedrefe gyt me?
 41.6. Hopa to Drihtne, for þam ic hine gyt andette; for þam he
ys min Hælend, and min God.
 41.7. Wið me sylfne wæs min sawl and min mod gebolgen and
gedrefed; for þæm ic eom gemyndig þin, Drihten, be Iordane staðe, and
on þam lytlan cnolle, þe Ermon hatte.
 41.8. Seo neolnes cliopað to þære neolnesse, and heo
oncwyð, for þære stemne eorðan wæterædra, þæt ys þin yrre
eall heahwitu and hefig coman to me, and þine yþa me oferfleowon.
 41.9. On dæg bebead God his mildheortnesse cuman to me, me to
gefriþianne wið þyssum yrmðum, and on niht he us bebead þæt we
sceoldon singan his sang.
 41.10. Mid me beoð symle gearo gebedu to þam Gode, þe me
libbendne þanon gelædde; ic cweðe to þam Gode, þu eart min
andfengend.
 41.11. Hwy forgitst þu min, and hwi awyrpst þu me fram þe;
oððe hwy lætst þu me gan þus unrotne, þonne me mysceað mine
fynd?
 41.12. And þonne hy tobrecað eall min ban, and þonne me
hyspað þa þe me swencað; and huru swiðost, þonne hy cweðað,
ælce dæge, Hwær ys þin God?
 41.13. For hwy eart þu unrot, min mod, and min sawl, and hwy
gedrefest þu me?
 41.14. Hopa to Drihtne, for þam ic gyt hine andette; for þam he
is min Hælend, and min God.
 42.1. Dem me, Dryhten, and do sum toscead betwuh me and unrihtwisum
folce, and from facenfullum menn, and unrihtwisum, gefriða me.
 42.2. For þam þu eart min God, and min mægen: forhwy awyrpst
þu me, and hwi lætst þu me gan unrotne, þonne mine fynd me
drecceað?
 42.3. Send þin leoht, and þine soðfæstnesse, þa þe me
geogeara læddon, þæt hy me nu gyt gelædan to þinum halgan munte,
in on þin halge templ.
 42.4. þæt ic þonne gange to þinum altere, and to þam
Gode, þe me bliðne gedyde, on minum geogoðhade.
 42.5. Ic þe andette, Dryhten, mid sange, and mid hearpan; Hwy
eart þu unrot, min sawl, oþþe hwi gedrefest þu me?
 42.6. Hopa to Drihtne, for þam ic hine gyt andette; for þam
þu eart God, min Hælend, and min Dryhten.
 43.1. Drihten, we gehyrdon mid urum earum, and ure fæderas hit
us sædon þa weorc þe þu worhtest on hiora dagum, and on hiora
foregengena dagum.
 43.3. þæt wæs þæt þin hand towearp þa
elðeodegan folc, and plantode, and tydrede ure foregengan; þu swenctest
þa elðeodgan folc, and hy awurpe.
 43.4. Ne geeodon ure foregengan na ðas eorðan mid sweorda
ecgum, ne hy mid þy ne geheoldon, ne heora earmas hy ne geheoldon, ne ne
gehældon.
 43.5. Ac þin swiðre hand, and þin earm, and þæt leoht
þines andwlitan; for þam hy þe þa licodon, and þe licode mid him to
beonne.
 43.6. Hu ne eart þu min cyning and min Drihten, swa ylce swa þu
hiora wære; þu þe bebude hælo cuman to Iacobes cynne?
 43.7. þurh þe we beþurscon ure fynd, and awindwedan, and for
þinum naman we forsawan þa þe stodon ongean us.
 43.8. Ne getruwode ic næfre on minne bogan, ne min sweord me ne
gefriðode, ne ne gehældes.
 43.9. Ac þu us ahreddest æt þam þe ure ehton; and þa
ðe us hatedon, þu gebysmrodest.
 43.10. And we þa heredon God ælce dæge, and we wæron eac
geherede fram oþrum þeodum, for his weorcum; and his naman we andettað a
weoruld.
 43.11. þeah þu, Drihten, us nu adrifen hæbbe fram þe, and
us gebysmrod, and mid us ne fare on fyrd, swa þu geo dydest.
 43.12. Ac þu hæfst nu us gehwyrfde on bæclincg, and us
forsewenran gedone þonne ure fynd; and þa þe us hatiað, hy us
gegripað, and him sylfum gehrespað.
 43.13. þu us geþafodest him to metsianne, swa swa sceap, and
þu us tostenctest geond manega þeoda.
 43.14. þu us bebohtest, and bewrixledest, and nan folc mid us ne
gehwyrfdest.
 43.15. þu us gesettest to edwite, and to bysmre urum neahgeburum,
and to hleahtre, and to forsewennesse eallum þam þe us ymbsittað.
 43.16. þu hæfst us gedon to ealdspræce, þæt oðra
þeoda nyton hwæt hy elles sprecon, buton ure bysmer; and wecggeað heora
heafod ongean us, on heora gesamnuncge.
 43.17. ælce dæge byð min sceamu beforan me, and ongean me;
and mid minum bysmre ic eom bewrogen.
 43.18. For þara stemne þe me hyspað, and tælað, and for
þara ansyne þe min ehtað.
 43.19. Eall þas earfoðu becoman ofer us, and ne forgeate we
þeah na þe, ne þæt woh ne worhton, þæt we þine æ forleten;
ne ure mod ne eode on bæclincg fram þe.
 43.20. And þeah þu geþafodest, þæt ure stæpas wendon
of þinum wege; for þam þu woldest us geeaðmedan, on þære stowe ure
unrotnesse, þær we wæron bewrigene mid deaþes sceade.
 43.21. Gif we ofergeotole wæron Drihtnes naman, ures Godes, and
gif we ure handa upp hofon to oþrum Gode.
 43.22. Hu ne wræce hit þonne God; for þan he wat ealle
dygelnessa ælcere heortan.
 43.23. For þam we beoð ælce dæge for ðe geswencte; hy
teohhiað us him to snædincgsceapum.
 43.24. Aris, Drihten, for hwi slæpst þu; aris, and ne drif us
fram þe oð urne ende.
 43.25. For hwi wendst þu þinne andwlitan fram us, oððe hwy
forgytst þu ure yrmða, and ure geswinc?
 43.26. For þam synt nu full neah to duste gelæd ure sawla, and
ure wamb lið on þære eorðan.
 43.27. Aris, Drihten, and gefultuma us, and alys us for þinum
naman.
 44.1. Min heorte bealcet good word; þæt ys good Godes bearn
þæm cyncge ic befæste anweald ofer eall min weorc.
 44.2. Min tunge ys gelicost þæs writeres feþere þe
hraðost writ, þæt ys Crist, se ys word and tunge God Fæder; þurh
hine synt ealle þincg geworht.
 44.3. He ys fægrostes andwlitan ofer eall manna bearn;
geondgotene synt þine weleras mid Godes gyfe; for þam he gebletsode God on
ecnesse.
 44.4. Gyrd nu þin sweord ofer þin þeoh, þu Mihtiga,
þæt ys gastlicu lar, seo ys on þam godspelle; seo ys scearpre þonne
ænig/ sweord.
 44.5. Geheald nu þinne wlite, and þine fægernesse, and cum
orsorg, and rixsa; For þinre soðfæstnesse, and for þinre ryhtwisnesse:
þe gelæt swyþe wundorlice þin seo swyþre hand, and þin agen
anweald to þæm.
 44.7. þina flana synt swyþe scearpa on þam heortum þinra
feonda; folc gefeallað under ðe, þæt ys þæt hy oþer twega,
oþþe on andetnesse gefeallað, oþþe on helle.
 44.8. þin setl is, Drihten, on weorulda weoruld; swiðe ryht is
seo cynegyrd þines rices, seo gerecð ælcne mann, oþþe to þinum
willan, oððe to wite.
 44.9. þu lufodest rihtwisnesse, and hatodest unryhtwisnesse; for
þam þe gesmyrede Dryhten, þin God, mid þam ele blisse, ofer ealle
oþre menn.
 44.10. Myrre, and gutta, and cassia dropiað of þinum claðum,
and of þinum elpanbænenum husum, on þæm þe gelufiað cynincga
dohtor þa þær wuniað, for þinre lufan, and for þinre weorðunga;
þa wyrtgemang tacniað mistlicu mægen Cristes, and þæt hrægl
tacnað Cristes lichaman, and þa elpanbænenan hus tacniað rihtwisra
manna heortan, þara kynincga dohtor tacniað rihtwisra manna sawla.
 44.11. And þær stent cwen þe on þa swyðran hand, mid
golde getucode, and mid ælcere mislicre fægernesse gegyred, þæt ys
eall Cristnu gesamnung.
 44.12. Gehyr nu, min dohtor; þæt ys seo gesamnuncg Cristnes
folces geseoh, and onhyld þin eare, and forgit, and alæt þin folc,
þæt synd yfelwillende menn and unðeawas and þæt hus, and þone
hired þines leasan fæder; þæt ys deofol.
 44.13. For þam se cyncg wilnað þines wlites, for þam he ys
Drihten, þin God; gebide þe to him, and weorþa hine: and swa ycle doð
eac þa dohtor þære welegan byrig Tyrig, hi hine weorðiað mid gyfum,
þæt synt þa sawla, þe beoð gewelgoda mid goodum geearnuncgum.
 44.14. Gif þu þus dest, þonne weorðiað þe ealle þa
welegastan on ælcum folce, and habbað him þæt to mæstum gylpe,
þæt hy geseon kyninga dohtra inne mid him.
 44.15. Utan beslepte, and gegyrede mid eallum mislicum hrægla
wlitum, and mid gyldnum fnasum, þæt synt mistlice geearnunga fulfremedra
manna; Eala kynincg, hwæt þe beoð broht manega mædenu, and æfter
þam þære seo nyhste, þe we ær ymbe spræcon.
 44.16. Mid blisse and mid fægnuncge hy bioð gelædde in to
þinum temple, þær synt þa sawla þe heora mægðhad gehealdað,
and þa hreowsiendan, and þa þe gewitnode beoð for hiora scyldum;
oþþe heora willum, oððe heora unwillum.
 44.17. For þinum fædrum, þe bioð acennedu bearn, þæt
synt apostolas wið þam heahfædrum and wið witgum and þu hy gesetst
to ealdormannum ofer ealle eorþan.
 44.18. And hy beoð gemyndige þines naman, Dryhten on ælcere
cneoresse/.
 44.19. And þonne, for þy þe andett ælc folc on ecnesse,
and on weorulda weoruld.
 45.1. Dryhten ys ure gebeorh, and ure mægen, and ure fultumend
on earfoðum, þa us swiðe swiðlice oft onbecomon.
 45.2. For þam we us ne ondrædað, þeah eall eorðe sy
gedrefedu, and þeah þa muntas syn aworpene on midde þa sæ.
 45.3. Ure fynd coman swa egeslice to us, þæt us ðuhte, for
þam geþune, þæt sio eorþe eall cwacode, and hy wæron þeah sona
afærde fram Gode, swyþor þonne we; and þa upahafenan kynincgas, swa
þa/ muntas, wæron eac gedrefde, for þæs Godes strenge.
 45.4. þa wæs geblissod seo Godes burh on Hierusalem, for þam
cyme þæs scures þe hy geclæsnode: se Hyhsta gehalgode his templ in on
þære byrig; for þam ne wyrð seo burh næfre onwend, þa hwile þe
God byð unonwendedlic on hire midle.
 45.5. God hyre gehealp swyþe ær on morgen, and gedrefed
wæron þa elðeodgan : folc, and hiora rice wæs gehnæged: se Hyhsta
sende his word, and gehwyrfed wæs ure land and ure folc to beteran; and hi
and heora land to wyrsan.
 45.6. Drihten, mægena God, ys mid us, and ure andfengend is
Iacobes God.
 45.7. Cumað, and gesioð Godes weorc, and his wundru þe he
wyrcð ofer eorðan.
 45.8. He afierð fram us ælc gefeoht ut ofer ure landgemæru,
and forbrycð ura feonda bogan, and eall heora wæpn gebryt, and heora
wæpn gebryt, and heora scyldas forbærnð; þa andswarode God þæs
witgan mode, and cwæð eft þurh þone witgan.
 45.9. Geæmetgiað eow nu, and gesioð, þæt ic eom ana
God, and me nu up ahebbe ofer þa elðeodegan folc, and eac on þysum folce
ic beo nu up ahæfen.
 45.10. Dryhten, mægena God ys mid us, and ure andfengend ys
Iacobes God.
 46.1. Wepað nu and heofað, eall orlegu folc, for þam ure God
eow hæfð ofercumen; and eac ge, Israhela, hebbað upp eowre handa, and
fægniað, and myrgað Gode, mid wynsumre stemne.
 46.2. For þam he ys swyþe heah God, and swyþe andrysnlic, and
swiþe micel Cynincg, ofer ealle oðre godas.
 46.3. He us underþeodde ure folc, and orlega þeoda he alede
under ure fet.
 46.4. He us geceas him to yrfeweardnesse, and Iacobes cynn þæt
he lufode.
 46.5. Drihten astah mid wynsume sange, and mid bymena stemne.
 46.6. Ac singað urum Gode, and heriað hine; singað, singað,
and heriað urne Cyning; singað, and heriað hine.
 46.7. For þam he ys God, and Cynincg ealre eorðan; singað,
and heriað hine wislice.
 46.8. Dryhten rixað ofer eall cynrynu; Drihten sit ofer his ðam
halgan setle.
 46.9. þa ealdormen ealre eorðan becumað to Abrahames Gode,
and beoð him underðydde; for þam he oferswiðde þa strangan kynincgas
ofer eorðan, þa þe wæron up ahæfene swa þas godas.
 47.1. Mycel ys se Drihten, ure God, and swyþe to herianne, on
þære byrig ures Drihtnes, and on his þam halgan munte.
 47.2. He tobrædde blisse ofer ealle ure eorþan; sio mycle burh
þæs myclan kyninges is aset on þa norðhealfe þæs muntes Syon.
 47.3. Se God ys cuð on þære byrig, for þam he hire symle
fultumað.
 47.4. Eala hwæt ge sawon, hu egeslice gegaderode wæron
eorðkyningas, and hu hi togædere comon.
 47.5. And sona swa hi gesawon Godes wundru, hy wæron wundriende,
and wæran gedrefde, and wæran styriende, and onwende for þam ege, and
fyrhto, þe hi gegripon.
 47.6. For þam him com swa hrædlic sar and wracu, swa þam
cennendan wife cymð færlic sar; and hy wæron gebrytte swa hrædlice
swa swa hradu yst windes scip tobrycð, on þam sandum, neah þære byrig
þe Tarsit hatte, seo is on þam lande þe Cilicia hatte.
 47.7. Swa swa we geogeare hyrdon, þæt God dyde be urum
fæderum, swa we geseoð nu þæt he deð be us, on þæs Godes
byrig, þe myclu wundru wyrcð, þæt ys on ures Godes byrig, þe he
gestaþelode on ecnesse.
 47.8. We onfoð, Drihten, þinre mildheortnesse, on middum
þinum temple.
 47.9. Swa swa þin nama is tobræd and gemyclad geond ealle
eorðan, swa ys eac þin lof; þin swiðre hand is full rihtwisnesse.
 47.10. Blissie nu Syon se munt, and fægnie Iudea cyn, for
þinum domum, Drihten.
 47.11. Hweorfað ymb Sion, and gað ofer þone weall Hierusalem,
and ymbutan heriað God, mid ælces cynnes heringe, and lufiað hine, and
secgað his wundru on þam torrum, and on þam wighusum þære byrig; and
fæstniað eower mod on his wundrum, and dælað hire weorðias swiðe
rihte, and secgað swylc wundru eowrum gingrum, þæt hy hy mægen eft
secgan of cynne on cynn.
 47.12. For þam he is ure God on ecnesse, and on weorulda woruld;
and he ræt us and recð, on weorulda weorld.
 48.1. Gehyrað nu þas word, ealle þeoda, and onfoð heora mid
eowrum earum, ealle þa þe eorðan buiað.
 48.2. And ealle þa þe þæron acende synt, and eall manna
bearn, ægðer ge welige ge heane.
 48.3. Min muð wile sprecan wisdom, and seo smeaung minre heortan
foreþancolnesse.
 48.4. Ic onhylde min earan to þam bispellum, þæs ðe me
innan lærð, and ic secge on þys sealme, hwæs ic wylle ascian.
 48.5. And hwæt ic ondræde on þæm yflan dagum; þæt
is unrihtwisnes minra hoa, and ealles mines flæsces, sio me hæfð utan
behrincged.
 48.6. Ongitan nu, þa þe truwiað heora agenum mægene, and
þære mycelnesse hiora speda gylpað and wuldrað.
 48.7. þæt nan broðor oþres sawle nele alysan of helle, ne
ne mæg, þeah he wylle, gif he sylf nanwuht nyle, ne ne deð to goode,
þa hwile þe he her byð; Gylde for þy him sylf, and alyse his sawle,
þa hwyle ðe he her sy; for þam se broðor oþþe nyle, oððe ne
mæg, gif he sylf na ne onginð to tilianne, þæt he þæt weorð
agife to alysnesse his sawle; ac þæt ys wyrse þæt full neah ælc
mann þæs tiolað, fram þæm anginne his lifes, oþ þone ende, hu
he on ecnesse swincan mæge.
 48.8. And næfð nænne forðanc be his deaðe, þonne he
gesyhð þa welegan, and þa weoruldwisan sweltan; se unwisa and se dysega
forweorþað him ætsamne.
 48.9. And læfað fremdum heora æhte; þeah hy gesibbe
hæbben, hy beoð him swyðe fremde, þonne hi nan good æfter him ne
doð; ac heora byrgen byð heora hus on ecnesse.
 48.10. And heora geteld of cynne on cynn; and hi nemnað hiora
land, and hiora tunas, be heora naman.
 48.11. þa hwile þe mon on are, and on anwealde byð, næfð
he full neah nan andgyt nanes goodes, ac onhyreð dysegum neatum; swa hi eac
beoð him swyðe gelice.
 48.12. Ac þes weg, and þeos orsorgnes þyses andweardan lifes
him fet witu on þam toweardan; for þam heo on last tiliað to cwemanne
Gode and mannum, mid wordum, næs mid weorcum; ne furþum gearone willan
nabbað to þam weorce.
 48.13. Mid swylcum monnum byð hell gefylled, swa swa fald mid
sceapum; and se deað hy forswylcð on ecnesse.
 48.14. And sona, on þam ylcan morgene, þa rihtwisan heora
wealdað, and hyra fultum and hyra anweald forealdað on helle; for þæm
hy beoð adrifene of heora wuldre.
 48.15. Ac God þeah alyst mine sawle of helle handa; þeah ic
þyder cume, þonne he me underfehð.
 48.16. Ne wundrige ge, na ne ne andgiað on þone welegan, þeah
he welig seo geworden, and þeah gemanigfealdod sy þæt wuldor his huses.
 48.17. For þam þe he þyder ne læt þæt eall mid him,
þonne he heonan færþ ne hit him æfter þyder ne færeð.
 48.18. For þæm he hæfde his heofonrice her on eorðan,
þa him nanes willan næs forwyrnd her, ne nanes lustes on þysse weorulde;
For ðam he nyste him nænne þanc, ne Gode ne mannum, þæs ðe he
him sealde, syððan he hit hæfde; butan þa ane hwile, þe hit him man
sealde.
 48.19. For þæm he færð þær his foregengan beoð,
þæt is to helle þær he næfre nan leoht ne gesyhð.
 48.20. Ac þas spræce ne ongit na swylc mann, þonne he byð
on welan, and on weorðscipe, and onhyreð þonne dysegum neatum, and byð
him swiðe gelic geworden.
 49.1. Dryhtna Dryhten wæs sprecende, þæt he wolde cuman to
eorðan, swa he eft dyde, and cliopode eorðlice men to geleafan.
 49.2. Fram sunnan upgange, oð hire setlgang, of Sion aras se
wlite his andwlitan.
 49.3. And eft cymð se ylca God swiðe openlice, þæt ys ure
God; and he þonne naht ne swugað.
 49.4. Fyr byrnð for his ansyne, and ymb hine utan strange
stormas.
 49.5. And he cleopað to þæm heofone, hæt hine þæt he
hine fealde swa swa boc; and he bebyt þære eorðan, þæt heo
todæle hyre folc.
 49.6. And gegadrie on þa swyðran hand his halgan, þa þe
heoldon his bebodu, ofer ælcere offrunga.
 49.7. Heofonas bodiað his rihtwisnesse, for þam se God is
demend.
 49.8. And þonne cwyð to him: Gehyrað nu, min folc; ic sprece
to eow, Israelum, and ic eow secge; soðlice, for þam ic eom Drihten, eower
God.
 49.9. Ne þreage ic eow na æfter offrunga; for ðam eowra
offrunga synt symle beforan minre ansyne.
 49.10. Ne onfo ic na of eowrum huse cealfas, ne of eowrum heordum
buccan; For þam min synt ealra wuda wildeor, and ealra duna; ceap, and
nytenu, and oxan.
 49.12. Ic can ealle heofones fugelas, and eall eorþan wlite is
mid me.
 49.13. Gif me hingreð, ne seofige ic þæt na to eow; for
ðam min is eall eorðan ymbhwyrft, and eall hyre innuncg.
 49.14. Wene ge þæt ic ete þæra fearra flæsc, oþþe
þara buccena blod drince?
 49.15. Ac ofriað Gode þa offrunge lofes, and gyldað þam
Hyhstan eower gehat.
 49.16. And cleopiað to me, on þam dagum eowra earfoða;
þonne gefriðie ic eow, and ge weorðiað me.
 49.17. Ac to þam synfullan cwyð God, For hwy bodast þu mine
rihtwisnesse; oððe for hwy onfehst þu on þinne fulan muð mine æ?
 49.18. For þæm þu hatodest symle leornunga, and forwurpe min
word symle under bæc fram þe.
 49.19. Gif þu gesawe þeof, þu urne mid him, næs na ongean
hine; and þu dydest þe to þam wohhæmendum.
 49.20. þin muð wæs symle ful unrihtes, and þin tunge
ontynde facn.
 49.21. þu sæte ongean þinne broþor, and tældest hine;
and worhtest wrohte betwuh þe, and þinre modor suna oðrum.
 49.22. Eall þis yfel þu dydest, and ic swugode and þolode,
swylce ic hit nyste: þu ræswedest swiðe unryhte, þæt ic wære
þin gelica, swylce ic ne meahte þe forgyldan swylces edlean.
 49.23. Ic þe þreage nu, and stæle beforan þe, and þe
cyðe eal þas yflu; Gehyrað nu ðiss, and ongytað ealle þa þe Godes
forgytað, þy læs he eow gegripe; for þam nys nan oþer þe eow
mæge gefriðian of his handa.
 49.24. Seo ofrung lofes me licað swiðost, and me eac swyðost
weorþað, and on þære offrunga is se rihtwisa weg, on þære ic
getæce Godes hælo eallum þam þe swa doð.
 50.1. Miltsa me, Drihten, æfter þinre mycelan mildheortnesse.
 50.2. And æfter þære menigu þinra mildheortnessa, adilega
mine unrihtwisnessa.
 50.3. And aðweah me clænran from minum unrihtwisnessum,
þonne ic ær ðysse scylde wæs, and of þysse scamleasan scylde
geclænsa me.
 50.4. For þam mine unrihtwisnessa ic ongyte, and mina synna
beoð symle beforan me, on minum gemynde.
 50.5. Wið þe ænne ic gesyngode, and ic dyde yfel beforan
ðe; wið þe ænne ic sceal þæt betan; for þæm þu ana eart
rihtwis, and oferswiðest ealle, þonne ðu demst.
 50.6. Nis hit nan wundor, þeah þu sy god, and ic yfel; for
ðam þu wast þæt ic wæs mid unrihtwisnesse onfangen, and min modor
me gebær mid synne.
 50.7. Ic wat þæt þu symle lufast rihtwisnesse, and me
sealdest mænega gyfa ðines wisdomes; þa gyfa synt beheleda and uncuþa
manegum oðrum.
 50.8. Ac bespreng me nu mid þinum haligdome, swa swa mid ysopon,
þæt ic beo geclænsod; and aðweah me, þæt ic sy hwitra þonne
snaw.
 50.9. Syle minre gehyrnesse gefean and blisse; þæt ic gehyre
þæt ic wylle, and eac oðre gehyron be me, þæt þæt ic wilnige;
swa swa hy ær gehyrdon þæt þæt ic nolde; þæt þonne mæge
unrote mod blissian.

END_TEXT
START_TEXT

PsHead
B8.2.2.
Headings to Psalms 1-50: Bright &amp; Ramsey 1907, 1-122.
<catref target="PIS">


 2.1. Ðæs æfteran sealmes capitul is gecweden <foreign>Psalmus
Dauid</foreign> þæt ys on Englisc Dauides sealm.
 2.2. For þæm he ys sealm gecweden, for þi he seofode on
þæm sealme, and mænde to Drihtne be his feondum, ægðer ge inlendum
ge utlendum, and be eallum his earfoðum; and swa deð ælc þæra, þe
þysne sealm sincgð, be his sylfes feondum, and swa dyde Crist be Iudeum.
 3.1. Ðysne þriddan sealm Dauid sang þa he fleah Absalon his
sunu, and seofode þa yrmðe to Drihtne.
 3.2. Swa deþ ælc þæra manna þe þisne sealm singð,
his sylfes earfoðu, ægðer ge modes ge lichaman, he seofað to Drihtne.
 3.4. Swa dyde Crist, þonne he þysne sealm sang, be Iudeum he
hine sang, and be Iudan Scarioth, þe hine læwde, he seofode to Drihtne.
 4.1. Þe feorða sealm ys gecweden Dauides sealm, and Dauides
sang; for ði ælc þæra sealma þe swa gecweden byð, þæt he sy
ægðer ge Dauides sealm ge Dauides sancg, ælcne ðæra he sancg
besone mid weorode.
 4.3. Ac ða he þysne sealm sancg, þa gealp he and fægnode
Godes fultumes wið his feondum; and swa deð ælc welwillende man, þe
þisne sealm singð, and swa dyde Ezechias, þa he wæs ahred æt his
feondum, and swa dyde Crist, ða he wæs ahred æt Iudeum.
 5.1. Ðe fifta sealm ys gecweden Dauides sealm, þone he sang be
his sylfes frofre, and be herenesse ealra ðæra rihtwisena ðe secað
yrfeweardnesse on heofonrice, mid Crist, se ys ende ealra ðinga.
 5.3. And ælc mann þe þisne sealm singð, he hine singð be
his sylfes frofre; and swa dyde Ezechias, þa he alysed wæs of his
mettrumnesse; and swa dyde Crist, þa he alysed wæs fram Iudeum.
 6.1. Dauid sang þysne syxtan sealm be his mettrumnesse, and be
his earfoðum, and eac be þam ege þæs domes on domes dæge; and swa
deð ælc þæra þe hine singð; and swa dyde Crist, þa he on
eorðan wæs, he hine sang be his earfoðum; and eac Ezechias be his
untrumnesse.
 7.1. Þysne seofoðan sealm Dauid sang, þa he seofode his
ungelimp to Drihtne; þæt wæs þa Absalon his sunu hine adrifen
hæfde of ðam rice, þa hine teonode and wyrgde Chus Geniminis sunu;
þa seofode he þæt to Drihtne, and swa deð ælc mann þe þysne
sealm singð, mænð his earfoðu to Drihtne; and swa dyde Crist, þa he
on eorðan wæs.
 8.1. Þysne eahteoðan sealm sang Dauid, þa he wundrade Godes
wundra, se wylt eallum gesceaftum; and eac he witgode on ðam sealme be
þære wuldorlican acennednesse Cristes.
 9.1. On ðam nigoðan sealme Dauid hine gebæd to Drihtne, and
him þancode, þæt his sunu and eac oðre fynd him ne mihton eall
þæt yfel don, þæt hi him geteohod hæfdon; and on ðæt ylce
gerad, hine singð ælc rihtwis mann be his sylfes feondum.
 9.4. And be þam ylcan, hine sang Crist, þa Iudeas hine woldan
don mare yfel ðonne hig mihton; and swa dyde eac Ezechias, ða his fynd hine
ne meahton ateon swa hy woldon.
 10.1. Ðysne teoþan sealm Dauid sang, þa he wæs adrifen on
þæt westen fram Sawle þam cynge, þa his geferan hine lærdon
þæt he hine þær hydde, swa þes spearuwa; and swa ylce þa
rihtwisan þe hine singað, hi seofiað be heora feondum, ægðer ge
gesewenlicum ge ungesewenlicum; and swa dyde Crist be Iudeum, þa he þysne
sealm sang.
 11.1. Þa David þisne endleftan sealm sang, þa seofode he on
þam sealme, þæt on his dagum sceolde rihtwisnes and wisdom beon swa
swiðe alegen; and swa deð ælc rihtwis mann, þonne he þysne sealm
singð, þonne mænð he to Drihtne þæt unriht þæt on his dagum
bið; and swa dyde Crist, þa he hine sang, þa mænde he to Drihtne Iudea
ungeleaffulnesse.
 12.1. Ða David þysne twelftan sealm sang, þa seofode he to
Drihtne, on þam sealme, be his feondum, ægþer ge gastlicum ge
lichamlicum; and swa deð ælc þæra þe hine singð; and swa dyde
Crist be Iudeum, and be deoflum; and swa dyde Ezechias se cyng be Assiriam,
þa hi hine ymbseten hæfdon, on þære byrig.
 13.1. Ða Dauid þisne þreotteoðan sealm sang, þa seofode
he to Drihtne on þam sealme, þæt æfre on his dagum sceolde gewurðan
swa lytle treowa, and swa lytel wisdom wære on worulde; and swa deð ælc
rihtwis man, þe hine nu singð, he seofað þæt ylce be his tidum; and
swa dyde Crist be Iudeum, and Ezechias be Rapsace, Assiria cyninge.
 14.1. Dauid sang þysne feowerteoðan sealm, þa he adrifen
wæs of his earde, wiscte þæt he moste eft tocuman; and swa dyde Israela
folc, þa hie on hæftnyde gelædde wæron, of Hierusalem to Babilonia.
 14.3. And swa deð ælc rihtwis man, þonne he þysne sealm
singð, wilnað him sumere rothwile on þissere worulde, and ece reste
æfter þisum; and swa dyde Crist, þa he hine sang, seofode his earfoðu
to Drihtne.
 15.1. Þone fifteoðan sealm Dauid sang be his earfoðum,
ægðer ge modes ge lichaman; and eft swa ilce Ezechias hine sang be his
mettrumnesse, wilnode him to Gode sumre frofre; and swa deð ælc rihtwis
mann, þe hine singð, on his earfoðum; and swa dyde Crist, þa he hine
sang.
 16.1. Dauid sang þysne syxteoþan sealm, and hine geornfullice
gebæd on þisum sealme to Drihtne, and hine unscyldigne cyðde wið þa
his fynd, þe his ehton, butan scylde; and swa doð ealle þa rihtwisan,
þe þisne sealm singað, ymb þæt ylce hi hine singað; and swa dyde
Crist be Iudeum.
 17.1. Dauid sang þysne seofonteoþan sealm lytle ær his ende,
ymb swyðe lang þæs þe hine God alysed hæfde, ægðer ge æt
Sawle ge æt eallum his feondum.
 17.3. And swa deð ælc þæra þe hine singð, þancað
Gode his mundbyrde, þonne he hine of hwylcum earfoðum alysed hæfð,
oþþe hine oððe þone þe he hine fore singð, for þæm ylcan
hine sang Crist, þonne he alysed wæs fram Iudea ehtnesse.
 18.1. Ðysne eahtateoðan sealm David sang, Gode to þancunga
his mislicra and manigfealdra gesceafta ðe he gesceop, mannum to ðeowian;
ne for ðy þæt þa men sceoldon him ðeowian; be þæm he
cwæð.
 19.1. Dauid sang þysne nigonteoðan sealm, and sæde on
ðæm sealme hu his folc him fore gebæde on his earfoðum; and eac
Ezechias folc gebæd for hine, þa he wæs beseten mid his feondum on
þære byrig.
 19.3. And swa doð ealle cristene men þe þysne sealm singað,
hy hine singað for heora kyningas; and eac þa apostolas hine sungon be
Criste, þa hine man lædde to rode.
 20.1. Ðysne twentigoðan sealm Dauid sang be him sylfum, and eac
witegode be Ezechie þæm kinge; and ælc folc þe hine singð for heora
kyning and ealra mæst Dauid, witegode on þæm sealme be Criste.
 22.1. Dauid sang þysne twa and twenteogeþan sealm, þa he
witegode be Israela folces freodome; hu hy sceoldon beon alæd of Babilonia
þeowdome and hu hi sceoldon Gode þancian þæra ara þe hi be wege
hæfdon hamweardes; and eac be his agenre gehwyrftnesse of his
wræcsiðe.
 22.4. And ælc þæra ðe hine singð, he þancað Gode
his alysnesse of his earfoðum; and swa dydon þa Apostolas, and eall
þæt cristene folc, Cristes æriste; and eac þanciað cristene men,
on þyson sealme, heora alysnesse of heora scyldum æfter fulluhte.
 23.1. On þissum þreo and twentigoðan sealme, Dauid witegode,
and rehte mid hwylcum geearnungum gehwylc man hine mæg alysan of his
earfoðum; and eac he witgode be Cristes sigefæstnesse, þa þa he on
heofonas astah, æfter his æriste; and eac he witgode be him sylfum, hu
his ealdormenn sceoldon fægnian his cymes of his wræcsiðe.
 24.1. Dauid sang þysne feower and twentigoðan sealm, and hine
þæron gebæd, þa he to þære reste becom, þe he ær wilnode;
and eac he witegode on þam sealme be þæs folces gehwyrfnesse of heora
hæftnyde, þa hi on Babilonia gehæfte wæron; and swa ylce hi ælcum
rihtwisum, þonne he ænige reste hæfð, æfter his earfoðum; and
eac be Criste, æfter his æriste.
 25.1. Dauid sang þisne fif and twentigoðan sealm be his
unscyldignesse/ wið his sunu, and wið his geþeahteras, þe hine onwoh
lærdan.
 25.2. And eac he witgode, on þam sealme, be þære
unscyldignesse Israela folces wið Asirie, þa hi hy læddan on hæftnyd
to Babilonia; and eac swa ylce, ælc rihtwis man þe hine singð, he hine
singð be him sylfum, and be þam þe hine unscyldigne dreccað; and swa
dyde eac Crist be Iudeum.
 27.1. Dauid sang þisne seofon and twentigoþan sealm; on
þæm sealme he wæs cleopiende to Drihtne, wilnode þæt he hine
arette, and gefriðode wiþ eallum earfoðum, ægðer ge modes ge
lichaman; and wið ealle his fynd gescylde, ge wið gesewene ge wið
ungesewene.
 27.4. And eac Ezechias, on þam ylcan sealme, hine gebæd,
þæt hine God alysde, ægðer ge æt his mettrumnesse ge æt his
feondum, swa he þa dyde.
 27.6. And þæs ylcan wilnað ælc þæra hine singð,
oþþe for hine sylfne, oððe for oþerne; and swa ylce dyde Crist, þa
þa he þysne sealm sang.
 28.1. Ðysne eahta and twentigoðan sealm Dauid sang, bebeodende
þam folce þæt hi gelæston heora gehat, and heora ælmessan sealdon
Gode, for swa myclum gifum swa he him geaf.
 28.3. And he witegode eac þæt ylce be Ezechie, þe lange
æfter him wæs, þæt he sceolde þæt ylce don, þonne he alysed
wære æt Asirium, and eac æt his mettrumnesse.
 28.5. And eac swa þæt ilce he witegode be eallum þam þe
æfter him gebrocode wæron, and eft arette, þæt hi eac þæs Gode
þancodon, æfter heora bysne; and eac he witegode be Criste, þæt he
sceolde beon alysed æt Iudeum: he cwæð.
 29.1. Dauid sang þysne nigan and twentigoþan sealm þam Gode,
þe hine alysde æt his feondum, and æt eallum earfoðum.
 29.2. And þæt ylce he witgode be Ezechie, þæt he sceolde
þæt ylce don þonne he alysed wære æt Assirium, and æt his
metrumnesse.
 29.4. And þæt ylce he witegode be ælcum rihtwison men, þe
þysne sealm singð, oþþe for hine sylfne, oþþe for oðerne, Gode to
þancunge þære blisse, þe he þonne hæfð.
 29.6. And eac he witegode on þam sealme be Criste, hu he sceolde
alysed beon, ægðer ge fram Iudeum ge of ðy deaðe.
 30.1. Dauid sang þysne þrittigoðan sealm, gebiddende to
Drihtne for his hamcyme of þam wræce, and of þam earfoðan, þe he
þa on wæs.
 30.2. And eac he witgode be þære wræce, þe æfter him
wurðan sceolde þæm folce; þæt wæs þa hi to Babilonia
gelædde wæron.
 30.4. He witgode, þæt hi sceoldon gebiddan on þa ylcan wisan
þe he dyde, and hyra ungelimp þær seofian swa he dyde.
 30.5. And eac he witegode be ælcum rihtwisan menn, þe sealmas
singð, awþer oþþe for hine sylfne, oððe for oðerne mann, þara
þe geswenced byð, awðer oþþe on mode, oþþe on lichaman.
 30.8. And he witegode eac be Criste, þæt he hine sceolde swa
gebiddan wið þam earfoðum, þe Iudeas him dydon.
 31.1. Dauid sang þisne an and þrittigoðan sealm wundriende
þære unaseccgendlican gesælignesse þæra manna, þe him God
forgifð ealle heora scylda, and him ælc geswinc aferþ, swa swa he him
oft dyde.
 31.3. And he witgode eac be Ezechie, hu he sceolde wundrian
þære myclan mildheortnesse, þe he him oft forgeaf, ægðer ge on his
hælo ge on his alysnesse æt his feondum.
 31.5. And swa þæt ylce he witgode be ælcum godum men, þe
him God swa ymb dyde; and he ætwat eac him sylfum, þæt he ne hreowsode
his synna, ær he hæfde witnunga; and he witgode eac be Criste, þæt
he swa ylce wolde herian swylce menn.
 32.1. Dauid sang þisne twa and þrittigoþan sealm, herigende
Drihten, and him þanciende, þæt he hine swa wundorlice of eallum his
earfoþum gefriðode, and hine swa weorðlice gesette ofer his rice.
 32.3. And eac he lærde, on þam sealme, ealle menn, þæt hi
sceoldon Gode þancian, ealra þæra gooda þe he him dyde.
 32.5. And he witgode eac be Ezechie, þæt he sceolde þæt
ylce don, þonne he alysed wære of his earfoþum, and be ælcum
þæra þe þysne sealm singð.
 32.7. And eac be Criste he witgode, þæt he sceolde, æfter
his æriste, ealle men þæt ylce læran.
 33.1. Dauid sang þysne þreo and þrittigoðan sealm,
gehatende Drihtne þæt he hine symle wolde bletsian, for þæm gifum
þe he him geaf; and he wilnode on þæm sealme, þæt him God sende his
godcundne engel on his fultum.
 33.4. And he lærde eac, on þæm sealme, ælcne man þe
æfter him wære, þæt he þæt ylce dyde.
 33.5. And he witgode eac, on þæm sealme, be Ezechie þam
kincge, þæt he sceolde þæt ylce don æfter þam sige, þe he
hæfde wið Assirium; and þæt ylce he witgode be Criste, þæt he
þæt ylce don wolde, and eac oðre læran.
 34.1. Dauid sang þysne feower and þrittigoþan sealm,
siofigende to Drihtne his yrmða; tealde his ungelimp, and hu he hine gebæd
to Gode, þæt he him gearode.
 34.3. And eac he witegode, on þam ilcan sealme, þæt ylce be
ælcum rihtwison menn, þe þysne sealm sunge, oððe for hine sylfne
oþþe for oþerne mann, þæt he sceolde þæs ylcan wilnian.
 34.5. Eac he witgode be Criste, þæt he wolde þæt ylce
don, þonne he come ma witgiende, þonne wyrgende oððe wilniende.
 35.1. Dauid sang þisne fif and þrittigoðan sealm, þa he
wæs aflymed fram Sawle, on þa ylcan tiid þe he genam his ceac, and his
spere, on his getelde, on niht, to tacne þæt he inne mid him slæpendum
wæs; and swa deð ælc þæra þe þysne sealm singð, for his
earfoþum; and swa dyde Crist, þa he hine sang, for þam earfoðum þe
Iudas him dyde.
 36.1. Dauid sang þysne syx and þritigoðan sealm, on þæm
he lærde ealle geleaffulle þæt hy ne onhyredon þam yfelwillendum,
þeah him þuhte þæt hi gesælige ond orsorge wæron; for þam hyra
orsorgnes swiðe hraðe aspringð; and ælc þæra ðe gyt þysne
sealm singð, be þam ylcan he hine singð; and eac Crist þæt ylce
lærde and witgode, þonne he þysne sealm sang.
 37.1. Dauid sang þysne seofon and þrittigoðan sealm,
andettende Drihtne his scylde, and seofigende his ungelimp, þæt he ær
mid his scyldum geearnode.
 37.3. And he eac healsode Drihten, on ðæm sealme, þæt he
hine on swylcum earfeðum ne lete his lif geendian.
 37.4. And he witegode eac be Ezechie, þam kyncge, þæt he
sceolde þæt ylce don, on his earfoðum.
 37.5. And eac be ælcum þæra þe þysne sealm sunge,
oþþe for hine sylfne, oððe for oðerne man, he witgode þæt he
sceolde þæt ilce mænan, and eac þæt ylce gemetan; and eac be
Criste he witegode, þæt he wolde þæt ylce don.
 38.1. Dauid sang þysne eahta and þrittigoþan sealm,
seofigende to Drihtne, mid hu manegum unrotnessum he wæs ofðrycced under
Sawle.
 38.2. On þæm sealme he lærde and tælde ealle men, þe
worulde welan gaderiað mid unrihte, and nytan hwam hi hine læfað.
 38.4. And eac he witgode þæt ælc þæra þæt ylce
don sceolde, þe þysne sealm æfter him sunge.
 38.5. And eac he witgode be Criste, þæt he wolde seofian swa
ylce his nearonesse, þe he hæfde under Iudeum.
 38.7. And eac, on æfteweardum þæm sealme, he wilnode ealra
swiðost, þæt him God sealde sume frofre, and sume rothwile on þyssum
andweardum life, ær his ende.
 39.1. Dauid sang þysne nigan and þritigoþan sealm, gylpende
on þam sealme, þæt he nauht idel nære, þa he anbidode Godes
fultumes; forþam he on þæm ærran sealme ahsode God, Hwæt his anbid
wære; oððe hwæs he anbidode?
 39.4. And eac he witgode be þam gehæftan folce on Babylonia,
þæt hy sceoldon þone ylcan sealm singan, and þæt ylce seofian, and
eft fægnian, þonne hy on genere wæron, and þysne sealm singan, swa he
dyde.
 39.6. And swa ylce gebyreð ælcum cristnum men, þas twegen
sealmas to singanne; þone ærran, on his earfoðum, and þone æftran,
syþþan he genered byð.
 39.8. And þæt ylce he witgode be Criste, þæt he wolde, be
þam ylcan, þas sealmas singan, ægðer ge be þam earfoðum, þe hine
Iudeas dydon, ge eft be his alysnesse.
 40.1. Dauid sang þysne feowertigoðan sealm be his earfoðum,
and eft be þam fultume þe he hæfde fram Gode.
 40.2. And he sæde eac on þam sealme, hu he hæfde afandod
ægðer ge his frynd ge his fynd, on his earfoðum, and on his ungelimpe;
and eac he witgode be Ezechie cincge, þe æfter him beon sceolde, þæt
him sceolde þæt ylce beon.
 40.5. And eac be ælcum Cristnum men he witgode þæt ylce,
þara þe ærest on earfoðum byð, and eft on eðnesse; and eac be
Criste he witgode, on þæm sealme, and be Iudeum, hu hy hine swencton, and
hu hine God eft arette.
 41.1. Dauid sang þysne an and feowertigoþan sealm, þa he
wilnode to hys eðle to cumanne, of his wræcsiðe; and þæt ilce he
witgode be Israela folce, gehæftum on Babilonia, þæt hy sceoldon
þæt ylce don.
 41.3. And eac he witgode be ælcum cristnum men, þara þe
geswenced wære, oþþe on mode oððe on lichaman, and þonne wilnode
ægðer ge þyses lifes frofre ge þæs toweardan.
 41.6. And eac be Criste and be Iudeum he witgode, hu he wilnode
þæt he wurde gedæled wið hy, and wið heora yfelnesse.
 42.1. Dauid sang þysne tu and feowertigoþan sealm, and healsode
God on þyssum sealme, þæt he demde betwuh him and his feondum, þe nane
æ Godes ne heoldon, and he eac witgode be þam gehæftan folce on
Babylonia, þæt hy sceoldon þæt ylce don.
 42.4. And be ælcum cristnum menn, þe þysne sealm singð, he
witgode, þæt hy hine sceoldan be þam ylcan singan; and eac Crist be
Iudeum.
 43.1. Dauid sang þysne þreo and feowertigoðan sealm
seofigende his earfoþa, and myngode þæra gyfa, þe he his fædrum and
his foregengum sealde, and hiora eaforum gehet; and eac seofode þæt him
þuhte þæt hy Gode, on ðam tidum, swa hrædlice ne gehyrde, swa he
his foregengan dyde.
 43.4. And eac he witgode on þam sealme be Mathathia, and be his
sunum, þa we Machabeas hatað, þæt hy sceoldon þæt ylce seofian,
on hiora earfoðum, under Antiochus, þam kynge.
 43.7. And eac he witgode be ælcum cristnum men, þe to Gode
hopað, þæt he sceolde þæt ylce don; and eac be Criste, þæt he
wolde þæt ylce don be Iudeum.
 44.1. Dauid witgode on þissum feower and feowertigoþan sealme,
þa he wæs oferdrenct mid þy halgan gaste; and on eallum þam sealme he
spræc ymb Fæder, and ymb Sunu, and ymb þa halgan gesamnuncga cristenra
manna, geond ealle eorðan.
 44.4. Sona on þam forman ferse, se Fæder spræc, þurh
Dauid, be Cristes acennesse, and cwæð.
 45.1. Dauid sang þysne fif and feowertigoþan sealm, þanciende
Gode þæt he hine oft alysde of manegum earfoðum.
 45.2. And eac he witgode þæt þæt ylce sceoldon don þa
men, þa þe twa scira beoð, þæt ys Iude and Beniamin þæt hy
sceoldon þam Gode þancian, þe hy gefriðode fram þære
ymbsetennesse, and fram þære herunge þara twega kynincga, Sacces,
Rumeles suna, and Rasses, Syria cyncges.
 45.6. Næs þæt na gedon for þæs cynincges geearnuncga
Achats, ac for Godes mildheortnesse, and for his yldrena gewyrhtum hit
gewearð, þæt þa twegen kyningas wæron adrifene fram Assyria cynge.
 45.8. And eac þæt ylce he witgode be ælcum rihtwisum menn,
þe ærest geswenced byð, and eft gearod; and eac be Criste, and be
Iudeum, he witgode þæt ylce.
 46.1. Dauid sang þysne syx and feowertigoþan sealm, and
lærde on þam sealme ealle þeoda, þæt hy heredon þone God mid him,
mid ælcum þæra cræftum, þe man God mid herian mihte; þone God
þe hine swa arlice gefriðode on eallum his earfoðum, and ealle his fynd
gebrytte.
 46.4. And eac he witgode be Machabeum, þæt hy sceoldon
þæt ylce don, þa hy alysde wæron æt elðeodegum folcum.
 46.6. And eac he witgode be ælcum ryhtwisum geswenctum, and eft
alysdum; and eac be Criste, and be Iudeum.
 47.1. Dauid sang þysne seofon and feowertigoþan sealm,
mycliende þone wundorlican sige Godes, þe he þa and oftor ær dyde; hu
hrædlice he oferswiðde swa ofermode kyningas.
 47.3. And eac he lærde ælcne man þe geswære and
ofercumen, and eft gefriðod byð þæt he swa ylce Gode þancode, and
his anweald herede.
 47.5. And þæt ylce he witgode be Criste, þæt he þæt
ylce sceolde cweðan to his Fæder, æfter ðære æriste.
 48.1. Dauid sang þysne eahta and feowertigoðan sealm, on þam
he lærde ealle men, ge on his dagum ge æfter his dagum, þæt hy hy
upp ne ahofen for heora welum, and þæt hy ongeaton, þæt hi ne mihton
þa welan mid him lædan heonon of weorulde.
 48.4. And eac he lærde þæt þa ðearfan hy ne
forðohton, ne ne wenden þæt God heora ne rohte; and eac he witgode
þæt ealle rihtwise menn sceoldon þæt ylce læran; and eac þæt
Crist wolde þæt ylce læran, þonne he come.
 49.1. Dauid sang þysne nigen and feowertigoðan sealm be
ægþrum/ tocyme Cristes: on þam sealme he cydde hu egeslice Crist
þreatode Iudeas, and ealle heora gelican þe þæt ylce doð þæt hy
dydon; forþam hy sealdon ælmessan, and ofredon Gode heora nytenu, næs
hy sylfe.
 50.1. Dauid sang þysne fiftigoðan sealm, hreowsiende for ðam
ærendum, þe Nathan, se witga, him sæde; þæt wæs, þæt he
hæfde gesyngod wið Ureus, þone Cyðþiscan, þa he hine beswac for
his wifes þingum, þære nama wæs Bersabe.
 50.4. And eac he witgode, on þam sealme, be Israela folce; hu hy
sceoldon hreowsian hyra hæftnyd on Babilonia, and eac be Sancte Paule þam
Apostle, and be ælcum rihtwisum men he witgode; hu hy sceoldon syngian, and
eft hreowsian: he cwæð.

END_TEXT
START_TEXT

PsScholia
B8.3.
Scholia on Psalms: Napier 1900, no. 54.



 74.14. <foreign>Dedisti eum escam, i.e. eo quod timore eius pisces ad
terram aethiopiae ueniunt, timet enim et manducat unumquodque animal in mari
alterum, Et dicunt quod vii minoribus saturantur maiores, ut</foreign> <foreign>vii</foreign> fiscas
selaes fyllu, sifu selas hronaes fyllu, sifu hronas hualaes fyllu.
 78.45. <foreign>Et ranam</foreign> frosc <foreign>et dedit erugini</foreign> brond egur.
 78.47. <foreign>et occidit in grandine, i.e. grando cum igne, et murus
eorum, i.e. pro omni feraci arbore possuit, i.e. aliquando fructus eius albus,
aliquando rufus aliquando niger</foreign> <foreign>i.e.</foreign> herutbeg.
 90.13. <foreign>conuertere, domine, i.e. ad nos rogantes, usquequo i.e.</foreign> nu
du hiru scaealt.

END_TEXT
START_TEXT

Mt (Yale 578)
B8.4.1.1.
Matthew 28: 17-19 (Yale University, MS. 578): Liuzza 1988, 81.



 28.17. &amp; hine þær gesawan &amp; hi to him geeaþmeddan;
witodlice/ sume hi twyonedan.
 28.18. þa genealæhte se hælend, &amp; spræc to him
þas þing &amp; þus cwæþ, me is geseald ælc anweald on hyofenan
&amp; on earþan.
 28.19. faraþ wi.

END_TEXT
START_TEXT

Mk (Yale 578)
B8.4.1.2.
Mark 1:27-31, 39-42 (Yale University, MS. 578): Liuzza 1988, 81-2.



 1.24. Ic wat þu.
 1.25. him &amp; cwæþ.
 1.26. clæna gast hine micelre him of eode.
 1.27. þa wundredon betwyox him cwædon hwæt is niwe
lar/ þæt he on anwalde unclænum castum bebyt, &amp; hi hyrsumiaþ
him.
 1.28. &amp; sona ferde his hlisa to galilea rice.
 1.29. Hrædlice of hyora gesamnunge hi coman on simones &amp;
andreas/ hus mid iacobe &amp; iohanne.
 1.30. Soþlice þa sæt simones sweger hriþigende &amp; hi
him be hire sædan.
 1.31. &amp; genealæcende he hi up ahof hire handa gegripenre,
&amp; hrædlice.
 1.37. &amp; þa eal þis folc.
 1.38. cwæþ he, gehende tunas bodie, witodlice to þam.
 1.39. bodiende on hyora &amp; ealle galilea &amp; dyofel
syocnessa ut adrifende.
 1.40. &amp; to him com sum hryofla hine biddende &amp; bygedum
cnyowum him to cwæþ: Drihten, gif þu wilt þu miht geclænsian me.
 1.41. Soþlice se hælend him gemiltsade &amp; his hand
aþenode/ &amp; hine æthrinende þus cwæþ: Ic wille byo þu
geclænsad.
 1.42. &amp; þa he þus cwæþ sona syo hreofnes him fram
gewat, &amp; he wæs geclænsad.

END_TEXT
START_TEXT

RubMk (Yale 578)
B8.4.1.2.1.
Rubrics to Mark 1:27-31, 39-42 (Yale University, MS. 578): Liuzza 1988, 81.



 1.29. <foreign>Et protinus egredientes de sinagoga uenerunt in domum</foreign>.
 1.39. Þis godspel gebyrað on wodnesdæg on þære
fifteoðan wucan ofer pentecosten.
 1.40. <foreign>Et uenit ad eum leprosus deprecans eum et genuflexo</foreign>.

END_TEXT
START_TEXT

RubMt (WSA)<extent></extent>
B8.4.2.1.1.
Rubrics to Matthew (Cambridge, University Library, MS. Ii.2.11): Dictionary of Old English transcript, edited from MS.
<catref target="XXX">


 1.18. Ðys godspel gebyrað on mydewyntres mæsseæfen.
 2.1. Ðys sceal on twelftan dæg.
 2.13. Ðys godspel sceal on cyldamæssedæg.
 2.19. Ðys sceal on twelftanæfen.
 3.1. Ðys sceal on wodnesdæg on þære þryddan wucan ær
myddanwyntra.
 3.13. Ðys sceal on wodnesdæg ofer twelftan dæg.
 4.1. Ðys godspel sceal on halgan dæg.
 4.12. Ðys sceal on frigedæg ofer twelfta dæg.
 4.18. Ðis godspel sceal on Andreas mæssedæg.
 4.23. Ðis sceal on frigedæg on þære þryddan wucan ofer
twelftan dæg.
 5.1. Ðis godspel gebyrað to ealra halgena mæssan.
 5.17. Ðys godspel sceal on þone oðerne wodnesdæg ofer
pentecosten.
 5.20. Ðis godspel sceal on þone feorðan sunnandæg ofer
pentecosten.
 5.25. Ðis godspel sceal on wodnesdæg on þære þryddan
wucan ofer pentecosten.
 5.31. Ðis sceal on wodnesdæg on þære <foreign>xvi</foreign> wucan ofer
pentecosten.
 5.43. Ðis sceal on wodnesdæg on þære systeoðan wucan
ofer pentecosten &amp; on frigedæg innan þære cyswucan.
 6.16. Ðys gebyrað to <foreign>capud ieiunii</foreign> on wodnesdæg.
 6.24. Ðys sceal on þone syxteoðan sunnandæg ofer
pentecosten.
 7.1. Ðys sceal on þone feorðan sunnandæg ofer
pentecosten.
 7.7. Ðys godspel sceal to gangdagon.
 7.15. Ðys godspell gebyrað on þære nygoðan wucan ofer
pentecosten.
 7.28. Ðys sceal on þone þryddan sunnandæg ofer
epiphaniam.
 8.14. Ðis gebyrað on frigedæg on þære twa and
twentugoðan wucan ofer pentecosten.
 8.19. Ðis sceal on wodnesdæg on þære feorðan wucan ofer
twelftan dæg.
 8.23. Ðis sceal on þone feorðan sunnandæg ofer twelftan
dæg.
 9.1. Ðis godspel sceal on sunnandæg on þære twentugoðan
wucan ofer pentecosten.
 9.8. Ðis godspel sceal on Sancte Matheus mæsseæfen.
 9.14. Ðis sceal on frigedæg on þære oðre easterwucan.
 9.18. Ðis sceal on sunnandæg on þære fif &amp;
twentugoðan wucan ofer pentecosten.
 9.27. Ðis sceal on wodnesdæg on þære <foreign>xiii</foreign> wucan ofer
pentecosten.
 10.16. Ðys godspel sceal to manegra martyra mæssedæge.
 10.26. Ðys godspel gebyrað to anes confessores
mæssedæge.
 10.37. Ðys godspel gebyrað to anes martyres mæssedæge.
 11.2. Ðys gebyrað on þære ærran wucan ær myda
wyntra.
 11.20. Ðys godspel gebyrað on frigedæg on þære
þrytteoðan wucan ofer pentecosten.
 11.25. Ðys sceal on wodnesdæg on þære syxtan wucan ofer
pentecosten.
 12.1. Ðys sceal on frygedæg on þære eahtoðan wucan ofer
pentecosten.
 12.14. Ðys sceal on wodnesdæg on þære <foreign>xiiii</foreign> wucan ofer
pentecosten.
 12.22. Ðys sceal on þone þryddan sunnandæg innan lencten.
 12.30. Ðys sceal on wodnesdæg on þære twelftan wucan ofer
pentecosten.
 12.38. Ðys sceal on wodnesdæg on þære forman
lenctenwucan.
 13.44. Ðys godspel sceal to Sancta Agnan mæssan.
 14.22. Ðys godspel sceal in <foreign>octabas Petri et Pauli</foreign>.
 15.1. Ðys godspel gebyrað on þone þryddan wodnesdæg
innan lenctene.
 15.22. Ðys godspel gebyrað on þone forman þunresdæg
innan lenctene.
 15.32. Ðys godspel gebyrað on þære eahtoðan wucan ofer
pentecosten.
 16.1. Ðys sceal on wodnesdæg on þære eahtoðan wucan
ofer pentecosten.
 16.13. Ðys godspel gebyrað on Petres mæssedæg.
 16.24. Ðys godspel sceal on Sancte Laurentius mæssedæg.
 16.28. Ðys sceal on sæternesdæg on þære forman lencten
wucan.
 17.10. Ðys sceal on frigedæg on þære fiftan wucan ofer
pentecosten.
 17.14. Ðys sceal on wodnesdæg to þam fæstene ær
hærfestes emnyhte.
 18.1. Ðys sceal on Sancte Michaeles mæssedæg.
 18.15. Ðis sceal on tiwesdæg on þære þryddan
lenctenwucan.
 18.23. Ðys sceal on þære <foreign>xxiii</foreign> wucan ofer pentecosten.
 19.27. Ðys sceal to Sancte Paulus mæssedæge and to Sancte
Benedictus.
 20.1. Ðys sceal on þone sunnandæg þe man belycð
alleluia.
 20.17. Ðys godspel gebyrað on wodnesdæg on þære oðre
lenctenwucan.
 20.29. Ðys sceal on sæternesdæg on þære pentecostenes
wucan to þam ymbrene.
 21.1. Ðys sceal on þære feorðan wucan ær mydda wyntra.
 21.23. Ðys sceal on wodnesdæg on þære fiftan wucan ofer
pentecosten.
 21.33. Ðys sceal on þære oðre wucan innan lenctene on
frigedæg.
 22.15. Ðys godspel sceal on <foreign>xxiii</foreign> wucan ofer pentecosten.
 22.33. Ðys sceal on þære wucan ofer pentecosten.
 23.13. Ðys sceal on frigedæg on þære nygeðan wucan ofer
pentecosten.
 23.34. Ðys godspel sceal on Sancte Stefanes mæssedæg.
 24.42. Ðys godspel sceal to mænies confessores
mæssedæge.
 25.1. Ðys sceal to haligra fæmnena mæssedæge.
 25.14. Ðys godspel gebyrað on Sancte Sylvestres mæssedæge
&amp; to oðra confessorum.
 25.31. Ðys sceal on monandæg on forman fæstendæg.
 26.2. Ðes passio sceal on palmsunnandæg.
 28.1. Ðys sceal on easteræfen.
 28.8. Ðys sceal on frigedæg on ðære oðre easterwucan.
 28.16. Ðys sceal on frigedæg innan ðære easterwucan.

END_TEXT
START_TEXT

RubMk (WSA)<extent></extent>
B8.4.2.2.1.
Rubrics to Mark (Cambridge, University Library, MS. Ii.2.11): Dictionary of Old English transcript, edited from MS.
<catref target="XXX">


 1.40. Ðys sceal on wodnesdæg on þære fifteoðan wucan
ofer pentecosten.
 4.3. Ðis sceal on þære wucan æfter þam þe man
belycð alleluia.
 5.1. Ðis sceal on frigedæg on þære seofeðan wucan ofer
pentecosten.
 6.17. Ðys godspel sceal innan hærefeste to Sancte Iohannes
mæssan.
 6.45. Ðis sceal on sæternesdæg ær halgan dæge.
 7.1. Ðys sceal on wodnesdæg on þære þryddan lencten
wucan.
 7.31. Ðis godspel sceal on þære þrytteoðan wucan ofer
pentecosten.
 8.1. Ðis godspel gebyrað on þære ehtoðan wucan ofer
pentecosten.
 8.27. Ðys godspel sceal on Sancte Petres mæssedæge.
 9.2. Ðis sceal on sæterndæg on þære forman fæsten
wucan.
 9.17. Ðis sceal to þam ymbrene innan hærefeste on
wodnesdæg.
 9.38. Ðis sceal on wodnesdæg on þære nygoðan wucan ofer
pentecosten.
 10.13. Ðys sceal on frigedæg on þære syxtan wucan ofer
pentecosten.
 10.17. Ðis sceal on wodnesdæg on þære seofeðan wucan
ofer pentecosten.
 10.46. Ðys gebyrað on sunnandæg ær halgan dæge.
 11.1. Ðys gebyrað feower wucon ær myddan wintran.
 11.11. Ðis sceal on þone feorðan frigedæg ofer
pentecosten.
 12.13. Ðys sceal on þære <foreign>xxiiii</foreign> wucan ofer pentecosten.
 12.28. Ðys godspel sceal on frigedæg on þære twelftan
wucan ofer pentecosten.
 14.1. Ðes passio gebyrað on tiwesdæg on þære
palmwucan.
 15.47. Ðys godspel gebyrað on easterdæg.
 16.9. Ðys godspel gebyrað on wodnesdæg on þære oðere
easter wucan.
 16.14. Ðis sceal on þunresdæg innan þære gangwucan.

END_TEXT
START_TEXT

RubLk (WSA)<extent></extent>
B8.4.2.3.1.
Rubrics to Luke (Cambridge, University Library, MS. Ii.2.11): Dictionary of Old English transcript, edited from MS.
<catref target="XXX">


 1.1. Ðis godspel gebyrað on middesumeres mæsseæfen.
 1.26. Ðis sceal on wodnesdæg to þam ymbrene ær mydda
wyntran.
 1.39. Ðis gebyrað on frigedæg to þam ylcan fæstene.
 1.56. Ðis gebyrað on mydsumeres mæssedæg.
 2.1. Ðis sceal on mydde wyntres mæssennyht to þære forman
mæssan.
 2.21. Ðis sceal on þone ehtoðan mæssedæg to myddan
wyntra.
 2.33. Ðis sceal on þone sunnandæg betweox mydde wintres
mæssedæge and twelftan dæge.
 3.1. Ðis gebyrað on sæterndæg to æwfæstene ær
myddan wyntra.
 4.38. Ðis sceal on þone þryddan þunresdæg innan lenctene
and to pentecosten on sæternesdæg.
 5.1. Ðis sceal on þone syxtan sunnandæg ofer pentecosten.
 5.17. Ðis sceal on frigedæg on þære pentecostenes wucan.
 6.36. Ðis gebyrað on þone fiftan sunnandæg ofer
pentecosten.
 7.11. Ðys sceal on þone seofenteoðan sunnandæg ofer
pentecosten.
 7.36. Ðis godspel sceal to þam ymbrene innan hærfeste on
frigedæg.
 8.40. Ðis sceal on frigedæg on þære pentecostenes wucan
to þam ymbrene.
 9.1. Ðys sceal on þunresdæg on þære pentecostenes
wucan.
 9.12. Ðis sceal on wodnesdæg on þære pentecostenes wucan
to þam ymbrene.
 10.1. Ðis godspel sceal to anes apostoles mæssan.
 10.23. Ðis sceal on þære feowerteoðan wucan ofer
pentecosten.
 10.38. Ðis sceal to assumptione Sancte Marie and sæterndagum
be Maria.
 11.5. Ðis sceal to gangdagon þæge <foreign>iii</foreign> twegen dagas.
 11.14. Ðis godspel gebyrað on þone þryddan sunnandæg
innan lenctene.
 11.37. Ðis godspel gebyrað on frigedæg on þære teoðan
wucan ofer pentecosten.
 12.11. Ðis sceal on frigedæg ofer pentecosten.
 12.35. Ðis godspel gebyrað to mæniges confessores
mæssedæge.
 13.6. Ðis godspel sceal to þam ymbrenene innan hærefeste on
sæterndæg.
 14.1. Ðys godspel gebyrað on þære nygonteoðan wucan ofer
pentecosten.
 14.16. Ðys godspel gebyrað on þone þryddan sunnandæg
ofer pentecosten.
 14.25. Ðys godspel sceal to Sanctus hermetis and to Sanctus
Agustinus mæssan.
 15.1. Ðys godspel sceal on þone feorðan sunnandæg ofer
pentecosten/.
 15.11. Ðys godspel gebyrað on sæternesdæg on þære
oðre lencten wucan.
 16.1. Ðys godspel gebyrað on þære teoðan wucan ofer
pentecosten.
 16.10. Ðys gebyrað on wodnesdæg on þære teoðan ucan
ofer pentecosten.
 16.19. Ðis godspel gebyrað on þone oðerne sunnandæg ofer
pentecosten.
 17.1. Ðys godspel gebyrað on þone oðerne frigedæg ofer
pentecosten.
 17.11. Ðys gebyrað on þære syxteoðan wucan ofer
pentecosten.
 18.10. Ðys gebyrað on þære endlyftan wucan ofer
pentecosten.
 19.12. Ðys godspel sceal on Sancte Gregorius mæssedæg.
 19.29. Ðys gebyrað feower wucon ær middan wyntra and on palm
sunnandæg.
 19.41. Ðys godspel gebyrað on þære endlyftan wucan ofer
pentecosten.
 20.27. Ðys godspel sceal on wodnesdæg ofer pentecosten.
 21.20. Ðys godspell gebyrað on wodnesdæg on þære <foreign>xi</foreign>
ucan ofer pentecosten.
 21.34. Ðys godspel gebyrað on frigedæg on þære
endleftan wucan ofer pentecosten.
 22.1. Ðes passio gebyrað on wodnesdæg on þære palm
wucan.
 24.13. Ðys gebyrað on oðerne easterdæg.
 24.36. Ðys gebyrað on þryddan easterdæg.

END_TEXT
START_TEXT

RubJn (WSA)<extent></extent>
B8.4.2.4.1.
Rubrics to John (Cambridge, University Library, MS. Ii.2.11): Dictionary of Old English transcript, edited fom MS.
<catref target="XXX">


 1.15. Ðys godspel gebyrað þrym wucon ær myddan wyntran on
þone frigedæg.
 1.19. Ðys gebyrað on þone sunnandæg ær myddan wyntra.
 1.29. Ðys gebyrað on þone <foreign>viii</foreign> dæg godes
ætywednysse.
 1.35. Ðys sceal on Sancte Andreas mæsseæfen.
 2.1. Ðys godspel sceal on sunnandæg þære oðre wucan
ofer epiphania.
 2.12. Ðys godspel gebyrað on þære feorðan wucan ynnan
lengtene on monandæg.
 3.1. Þys godspel man sceal rædan ofer eastron be þære
rode &amp; eft ofer pentecosten on þone forman sunnandæg.
 3.16. Ðys sceal on oðerne pentecostenes mæssedæg.
 3.25. Ðys sceal on wodnesdæg on þære þryddan wucan ofer
eastron.
 4.6. Ðys sceal on frigedæg on þære <foreign>iii</foreign> lengten wucan.
 4.46. Ðys godspel gebyrað ofer pentecosten on þære an
&amp; twentygoðan wucan on sunnandæg.
 5.1. Ðys godspel sceal on frigedæg on þære forman lengten
wucan.
 5.17. Ðys godspel sceal on þunresdæg on þære feorðan
lencten wucan.
 5.30. Ðys sceal on þursdæg on þære oðre lencten
wucan.
 6.1. Ðys godspel sceal on mydlenctenes sunnandæg.
 6.27. Ðys sceal on frigedæg on þære forman wucan æfter
epiphania domini.
 6.44. Ðys sceal on wodnesdæg on þære pentecostenes
wucan.
 6.53. Ðys sceal anum dæge ær palmsunnandæge.
 7.1. Ðys sceal on tywesdæg on þære fiftan wucan innan
lengtene.
 7.14. Ðys sceal on mydlengtenes wucan on tywesdæg.
 7.32. Ðys sceal on monandæg on þære fyftan wucan innan
lenctene.
 7.40. Ðys godspel sceal on þuresdæg on þære fiftan
wucan innan lenctene.
 8.1. Ðys godspel gebyrað anum dæge ær mydfastene.
 8.12. Ðys godspel sceal on þære mydfæstenes wucan on
sæternesdæg.
 8.21. Ðys godspel sceal on monandæg on þære oðre
lencten wucan.
 8.31. Ðys sceal on þunresdæg on þære forman lengten
wucan.
 8.46. Ðis godspel gebyrað on sunnandæg on þære fiftan
wucan innan lenctene.
 9.1. Ðys godspel gebyrað on wodnesdæg on mydfæstenes
wucan.
 10.1. Ðys sceal on tywesdæg on þære pentecostenes wucan.
 10.11. Ðys sceal on sunnandæg feowertyne nyht uppan eastron.
 10.22. Ðys sceal on wodnesdæg innon þære fiftan lencten
wucan &amp; to cyrichalgungum.
 11.1. Ðys sceal on frygedæg on mydfæstenes wucan.
 11.47. Ðys sceal twam dagum ær palmsunnandæge.
 12.1. Ðys godspel sceal on monandæg innan þære
palmwucan.
 12.24. Ðys sceal on tywesdæg on þære palmwucan.
 13.1. Ðys gebyrað on þunresdæg ær eastron.
 13.33. Ðys godspel gebyrað on frygedæg on þære
feorðan wucan ofer eastron.
 14.1. Ðys godspel gebyrað to þære mæssan phylippi &amp;
iacobi.
 14.15. Ðys sceal on pentecostenes mæsseæfen.
 14.23. Ðys godspel sceal on pentecostenes mæssedæg.
 15.1. Ðys godspel gebyrað to Sancte Uitalis mæssan.
 15.7. Ðys godspel sceal on wodnesdæg ofer ascensio domini.
 15.12. Ðys gebyrað to þæra apostola mæssedagon.
 15.17. &amp; þys gebyrað to þæra apostola mæssedagon.
 15.26. Ðys gebyrað on sunnandæg ofer ascensio domini.
 16.5. Ðys godspel sceal on sunnandæg on þære feorðan
ucan ofer eastron.
 16.16. Ðys godspel gebyrað ofer eastron twa wucan on
sunnandæg.
 16.23. Ðys godspel sceal on þone feorþan sunnandæg ofer
eastron.
 17.1. Ðys godspel gebyrað on wodnesdæg on þære
gangwucan to þam uigilian.
 17.11. Ðys godspel gebyrað on wodnesdæg on þære
feorþan wucan ofer eastron.
 18.1. Ðes passio gebyreð on langa frigadæg.
 20.1. Ðys sceal on sæternesdæg on þære easterwucan.
 20.11. Ðis godspel gebirað on þunresdæg innan þære
easterucan.
 20.19. Ðis godspel gebyrað seofon nyht ofer eastron.
 21.1. Ðis godspel gebyrað on wodnesdæg innan þære
easterucan.
 21.15. Ðis godspell gebyreð on Petres mæsseæfen.
 21.19. Ðys godspel gebyrað on Sancte Iohannis euuangelista
mæssedæg.


END_TEXT
START_TEXT


Mt (WSCp)
<bibl>Matthew (Cambridge, Corpus Christi College, MS. 140): Skeat 1871-87, 24-244.</bibl>



 1. Æfter Matheus gerecednysse.
 1.1. Her is on cneorisseboc Hælendes Cristes, Dauides suna
Abrahames suna.
 1.2. Soðlice Abraham gestrynde Isaac; Isaac gestrynde Iacob;
Iacob gestrynde Iudiam &amp; his gebroðra.
 1.3. Iudas gestrynde Phares &amp; Zaram of þam wife þe wæs
genemned Thamar; Phares gestrynde Esrom; Esrom gestrynde Aram.
 1.4. Aram gestrynde Aminadab; Aminadab gestrynde Naason; Naason
gestrynde Salmon.
 1.5. Salmon gestrynde Booz of þam wife Raab; Booz gestrynde Obeth
of þam wife Ruth; Obeth gestrynde Iesse.
 1.6. Iesse gestrynde þone cyning Dauid; Dauid cyning gestrynde
Salomon of þam wife þe wæs Urias wif.
 1.7. Salomon gestrynde Roboam; Roboas gestrynde Abiam; Abia
gestrynde Asa.
 1.8. Asa gestrynde Iosaphath; Iosaphath gestrynde Ioram; Ioras
gestrynde Oziam.
 1.9. Ozias gestrynde Ioatham; Ioatham gestrynde Achaz; Achaz
gestrynde Ezechiam.
 1.10. Ezechias gestrynde Mannasen; Mannases gestrynde Amon; Amon
gestrynde Iosiam.
 1.11. Iosias gestrynde Iechoniam &amp; his gebroþru on Babilonis
geleorednysse.
 1.12. And æfter Babilonys geleorednysse Iechonias gestrynde
Salathiel Salathiel gestrynde Zorobabel.
 1.13. Zorobabel gestrynde Abiud; Abiud gestrynde Eliachim; Eliachim
gestrynde Azor.
 1.14. Azor gestrynde Sadoc; Sadoc gestrynde Achim; Achim gestrynde
Eliud.
 1.15. Eliud gestrynde Eleazar; Eleazar gestrynde Mathan; Mathan
gestrynde Iacob.
 1.16. Iacob gestrynde Ioseph, Marian wer, of þære wæs
acenned se Hælend þe is genemned Crist.
 1.17. Eornostlice ealle cneoressa fram Abrahame oð Dauid synd
feowertyne cneoressa, &amp; fram Dauide oð Babilonis geleorednysse feowertyne
cneoressa, &amp; fram Babilonis geleorednesse oð Crist feowertyne cneoressa.
 1.18. Soðlice þus wæs Cristes cneores; ða þæs
Hælendes modor Maria wæs Iosepe beweddod, ær hi tosomne becomun heo
wæs gemet on innoðe hæbbende of þam halegan gaste.
 1.19. Soðlice Iosep hyre wer ða he wæs rihtwis &amp; nolde
hi gewidmærsian, he wolde hi dihlice forlætan.
 1.20. Him þa soðlice ðas þing ðencendum Drihtnes engel on
swefnum ætywde &amp; him to cwæð, Iosep, Dauides sunu, nelle þu
ondrædan Marian þine gemæccean to onfonne; þæt on hire acenned ys
hyt ys of þam halgan gaste.
 1.21. Witodlice heo cenð sunu &amp; þu nemst hys naman
Hælend.
 1.21. He soðlice hys folc hal gedeð fram hyra synnum.
 1.22. Soþlice eal þys wæs geworden þæt gefylled wære
þæt fram Drihtne gecweden wæs þurh þone witegan.
 1.23. Soðlice seo fæmne hæfð on innoðe &amp; heo cenð
sunu &amp; hi nemnað his naman Emanuhel, þæt ys gereht on ure geþeode,
God mid us.
 1.24. Ða aras Iosep of swefene &amp; dyde swa Drihtnes engel him
bebead, &amp; he onfeng his gemæccean.
 1.25. &amp; he ne grette hi; Heo cende hyre frumcennedan sunu &amp;
nemde hys naman Hælend.
 2.1. Eornustlice þa se Hælend acenned wæs on Iudeiscre
Bethleem on þæs cyninges dagum Herodes; þa comon þa tungolwitegan fram
eastdæle to Hierusalem.
 2.2. &amp; cwædon, hwær ys se Iudea cyning þe acenned ys;
Soðlice we gesawon hys steorran on eastdæle &amp; we comon us him to
geeadmedenne.
 2.3. Ða Herodes þæt gehyrde ða wearð he gedrefed &amp;
eal Hierosolimwaru mid him.
 2.4. &amp; þa gegaderode Herodes ealle ealdras þæra sacerda
&amp; folces writeras &amp; axode hwær Crist acenned wære.
 2.5. Ða sædon hi him, on Iudeiscere Bethlem.
 2.5. Witodlice þus ys awriten þurh þone witegan.
 2.6. And þu Bethleem Iudealand, witodlice ne eart þu læst on
Iuda ealdrum.
 2.7. Of ðe forðgæð se heretoga se þe recð min folc
Israhel.
 2.7. Herodes þa clypode on sunderspræce ða tungelwitegan
&amp; befran hi georne hwænne se steorra him æteowde.
 2.8. And he asende hi to Bethlem &amp; ðus cwæð, Farað
&amp; axiað geornlice be þam cilde &amp; þonne ge hyt gemetað cyþað
eft me þæt ic cume &amp; me to him gebidde.
 2.9. Ða hi þæt gebod gehyrdon þa ferdon hi, &amp;
soþlice se steorra þe hi on eastdæle gesawon him beforan ferde oð he
stod ofer þær þæt cild wæs.
 2.10. Soþlice þa ða tungelwitegan þone steorran gesawon
fægenodon swyðe myclum gefean.
 2.11. &amp; gangende into þam huse hi gemetton þæt cild mid
Marian hys meder &amp; hi aðenedon hi &amp; hi to him gebædon; And hi
untyndon hyra goldhordas &amp; him lac brohton þæt wæs gold &amp;
recels &amp; myrre.
 2.12. And hi afengon andsware on swefnum þæt hi eft to Herode
ne hwyrfdo ac hi on oðerne weg on hyra rice ferdon.
 2.13. Þa hi þa ferdon þa ætywde Drihtnes engel Iosepe on
swefnum &amp; þus cwæð, aris &amp; nim þæt cild &amp; his modor
&amp; fleoh on Egypta land &amp; beo þær oð þæt ic ðe secge;
Toweard ys þæt Herodes secð þæt cild to forspillenne.
 2.14. He aras þa &amp; nam þæt cild &amp; his modor on niht
&amp; ferde on Egyptum.
 2.15. &amp; wæs þær oð Herodes forðsið, þæt
wære gefylled, þæt ðe fram Drihtne gecweden wæs þurh ðone
witegan, of Egyptum ic minne sunu geclypode.
 2.16. Ða wæs Herodes swyðe gebolgen forþam þe he
bepæht wæs fram þam tungelwitegum; &amp; he asende þa &amp; ofsloh
ealle þa cild þe on Bethleem wæron &amp; on eallum hire gemærum fram
twywintrum cilde &amp; binnan þam æfter þære tide þe he geaxode
fram ðam tungelwitegum.
 2.17. Ða wæs gefylled þæt gecweden wæs þurh
Hieremiam þone witegan.
 2.18. Stefn wæs on hehnysse gehyred, wop &amp; mycel þotorung;
Rachel weop hyre bearn &amp; heo nolde beon gefrefred forþam þe hi
næron.
 2.19. Soðlice þa Herodes wæs forðfaren witodlice on swefne
Drihtnes engel ætywde Iosepe on Egyptum.
 2.20. &amp; þus cwæð, Aris &amp; nim þæt cild &amp; his
modor &amp; far on Israhelaland.
 2.21. Nu synd forðfarene þe ðæs cildes sawle sohton.
 2.21. He aras ða &amp; onfeng þæt cild &amp; his modor &amp;
com on israhelaland.
 2.22. Ða he gehyrde þæt Archelaus rixode on Iudeaþeode for
ðæne Herodem he ondred þyder to farende, &amp; on swefnum gemynegod he
ferde on Galileisce dælas.
 2.23. &amp; he com þa &amp; eardode on þære ceastre ðe is
genemned Nazareth þæt wære gefylled þæt gecweden wæs þurh
ðone witegan, for þam ðe he Nazarenisc byð genemned.
 3.1. On þam dagum com Iohannes se Fulluhtere; &amp; bodude on
þam westene Iudee.
 3.2. &amp; cwæð, Doþ dædbote; Soðlice genealæceð
heofona rice.
 3.3. Ðis ys se be þam þe gecweden ys þurh Esaiam ðone
witegan, Clypiendes stefn wæs on westene, gegearwiað Drihtnes weg, doþ
his siðas rihte.
 3.4. Se Iohannes witodlice hæfde reaf of olfenda hærum &amp;
fellenne gyrdel embe hys lendenu &amp; hys mete wæs gærstapan &amp;
wuduhunig.
 3.5. Ða ferde to him Hierosolimwaru &amp; eal Iudeaðeod &amp;
eal þæt rice wiðgeondan Iordanen.
 3.6. &amp; hi wæron gefullode on Iordane fram him &amp; hi
andettan hyra synna.
 3.7. Soðlice þa he geseh manega þæra sunderhalgena &amp;
þæra rihtwisendra to his fulluhte cumende, he cwæð to him, La
næddrena cyn, hwa geswutelode eow to fleonne fram þan toweardan yrre?
 3.8. Eornostlice doþ medemne weastm þære dædbote.
 3.9. &amp; ne cweþað betwux eow, we habbað Abraham us to
fæder; Soþlice ic secge eow þæt God ys swa mihtig þæt he mæg
of þysum stanum aweccean Abrahames bearn.
 3.10. Eallunga ys seo æx to ðæra treowa wurtrumum asett;
Eornustlice ælc treow þe godne wæstm ne bringð byð forcorfen &amp;
on fyr aworpen.
 3.11. Witodlice ic eow fullige on wætere to dædbote; Se þe
æfter me towerd ys he ys strengra þonne ic, ðæs gescy neom ic wyrðe
to berenne; He eow fullað on halgum gaste &amp; on fyre.
 3.12. Ðæs fann ys on his handa &amp; he afeormað his
þyrscelflore &amp; he gegaderað hys hwæte on his bern; þa ceafu he
forbærnð on unadwæscendlicum fyre.
 3.13. Þa com se Hælend fram Galilea to Iordane to Iohanne
þæt he hine fullode.
 3.14. Iohannes þa soðlice forbead him &amp; cwæð, Ic sceal
fram þe beon gefullod, &amp; cymst ðu to me?
 3.15. Ða andswarode se Hælend him &amp; cwæð, Læt nu,
þus unc gedafnað ealle rihtwisnesse gefyllan; þa forlet he hine.
 3.16. Soþlice þa se Hælend gefullod wæs, hrædlice he
astah of ðam wætere &amp; him wurdon þærrihte heofenas ontynede &amp;
he geseah godes gast niþerstigende swa swa culfran &amp; wunigende ofer
hine.
 3.17. And soðlice þa com stefn of heofenum &amp; þus
cwæð, Her is min se gecorena sunu on þam me gelicode.
 4.1. Ða wæs se Hælend gelæd fram gaste on westen
þæt he wære fram deofle costud.
 4.2. &amp; þa þa he fæste feowurtig daga &amp; feowurtig
nihta þa ongan hyne syððan hingrian.
 4.3. And þa genealæhte se Costnind &amp; cwæð, Gyf þu
Godes sunu sy, cweð þæt þas stanas to hlafe gewurðon.
 4.4. Ða andswarode se Hælend, Hit ys awriten, ne leofað se
man be hlafe anum ac be ælcon worde þe of Godes muðe gæð.
 4.5. Þa gebrohte se Deofol hine on þa halgan ceastre &amp;
asette hine ofer þæs temples heahnesse.
 4.6. &amp; cwæð to him, gyf þu Godes sunu eart, asend þe
þonne nyðer; Soþlice hit ys awriten þæt he his englum bebead be ðe
þæt hig þe on hyra handum beron þe læs þe ðin fot æt stane
ætsporne.
 4.7. Ða cwæð se Hælend eft to him, Hit ys awriten, ne
costna þu Drihten þinne God.
 4.8. Eft se Deofol hine genam &amp; lædde hine on swiðe heahne
munt &amp; æteowde him ealle middaneardes ricu &amp; hyra wuldor.
 4.9. &amp; cwæþ to him, Ealle þas ic sylle þe gyf þu
feallende to me geeadmetst.
 4.10. Ða cwæð se Hælend to him, gang þu sceocca
onbæc; Soþlice hit ys awriten, to Drihtne þinum Gode þu ðe
geeaðmetsð &amp; him anum þeowast.
 4.11. Ða forlet se Deofol hine &amp; englas genealæhton &amp;
him þenodon.
 4.12. Soðlice þa se Hælend gehyrde þæt Iohannes
belæwed wæs, þa ferde he to Galileam.
 4.13. &amp; forlætenre þære Ceastre Nazareth he com &amp;
eardode on Capharnaum on þam sægemærum on endum Zabulon &amp;
Neptalim.
 4.14. Þæt wære gefylled þæt ðe gecweden wæs
þurh Esaiam þone witegan.
 4.16. Ðeoda folc ðe on þystrum sæt geseah mycel leoht
&amp; sittendum on earde deaþes sceade is leoht up asprungen.
 4.17. Syððan ongan se Hælend bodian &amp; cweðan, doð
dædbote; Soðlice heofona rice genealæcð.
 4.18. Þa se Hælend eode wið ða galileiscean Sæ; He
geseh twegen gebroðru, Symonem se wæs genemned Petrus &amp; Andream his
broþor sendende hyra nett on þa sæ.
 4.18. Soðlice hi wæron fisceras.
 4.19. &amp; he sæde him, Cumað æfter me &amp; ic do
þæt gyt beoð manna fisceras.
 4.20. &amp; hi þærrihte forleton hyra net &amp; him fyligdon.
 4.21. And þa he þanon eode he geseh twegen oðre gebroþru,
Iacobum Zebedei &amp; Iohannem his broþur on scype mid hyra fæder Zebedeo
remigende hyra nett &amp; he clypode hi.
 4.22. Hi ða sona forleton hyra nett &amp; hyra fæder &amp; him
fylidon.
 4.23. &amp; þa beferde se Hælend ealle Galileam lærende on
hyra gesomnungum; &amp; he wæs bodiende godspel þæs rices &amp;
hælende ælce adle &amp; ælce untrumnysse on þam folce.
 4.24. &amp; ða ferde hys hlisa into ealle Syriam; &amp; hi
brohton him ealle yfelhæbbende missenlicum adlum &amp; on tintregum
gegripene &amp; þa ðe deofelseocnyssa hæfdon &amp; monoðseoce &amp;
laman, &amp; he þa gehælde.
 4.25. &amp; him fyligdon mycele menigu fram Galilea &amp; fram
Decapoli &amp; fram Hierusalem &amp; fram Iudea &amp; fram begeondan Iordanen.
 5.1. Soðlice þa se Hælend geseh þa menigu he astah on
þone munt; &amp; þa he sæt þa genealæhton his leorningcnihtas to
him.
 5.2. &amp; he ontynde his muð &amp; lærde hi &amp; cwæð.
 5.3. Eadige synt þa gastlican þearfan forþam hyra ys heofena
rice.
 5.4. Eadige synt þa liðan forþam þe hi eorðan agun.
 5.5. Eadige synt þa ðe nu wepað forþam þe hi beoð
gefrefrede.
 5.6. Eadige synt þa ðe rihtwisnesse hingriað &amp;
þyrstað forþam þe hi beoð gefyllede.
 5.7. Eadige synt þa mildheortan forþam þe hi mildheortnysse
begytað.
 5.8. Eadige synt þa clænheortan forþam þe hi god
geseoð.
 5.9. Eadige synt þa gesybsuman forþam ðe hi beoð godes
bearn genemnede.
 5.10. Eadige synt þa þe ehtnysse þoliað for rihtwisnysse
forþam þe hyra ys heofonan rice.
 5.11. Eadige synt ge þonne hi wyriað eow &amp; ehtað eow
&amp; secgeað ælc yfel ongen eow leogende for me.
 5.12. Geblissiað &amp; gefægniað forþam þe eower med ys
mycel on heofonum; Swa hi ehton þa witegan þe beforan eow wæron.
 5.13. Ge synt eorþan sealt; Gyf þæt sealt awyrð on þam
þe hit ne mæg syððan to nahte buton þæt hit sy utaworpen &amp; sy
fram mannum fortreden.
 5.14. Ge synt middaneardes leoht; Ne mæg seo ceaster beon behyd
þe byð uppan munt aset.
 5.15. Ne hi ne ælað hyra leohtfæt &amp; hit under cyfe
settað ac ofer candelstæf þæt hit onlihte eallum þe on þam huse
synt.
 5.16. Swa onlihte eower leoht beforan mannum þæt hi geseon
eowre godan weorc &amp; wuldrian eowerne Fæder þe on heofenum ys.
 5.17. Nelle ge wenan þæt ic come towurpan þa æ oððe
þa witegan; Ne com ic na towurpan ac gefyllan.
 5.18. Soþes on eornost ic secge eow, ærþam gewite heofon
&amp; eorðe, an <foreign>i</foreign> oððe an prica ne gewit fram þære æ ærþam
ealle þing gewurðan.
 5.19. Eornostlice se ðe towyrpð an of þysum læstum bebodum
&amp; þa men swa lærð, se byð læst genemned on heofonan rice;
Soþlice se ðe hit deð &amp; lærð, se biþ mycel genemned on
heofonan rice.
 5.20. Soðlice ic secge eow, buton eower rihtwisnyss mare sy
þonne þæra writera &amp; sundorhalgena ne ga ge on heofonan rice.
 5.21. Ge gehyrdon þæt gecweden wæs on ealdum tidum, Ne
ofsleh þu; Se þe ofslihð se byþ dome scyldig.
 5.22. Ic secge eow soþlice þæt ælc þe yrsað hys
breþer byð dome scyldig; Soþlice se þe segð hys breðer, þu
awordena, he byð geþeahte scyldig; Se þe segð, þu stunta, se byþ
scyldig helle fyres.
 5.23. Eornostlice gyf þu bringst þine lac to weofode &amp; þu
þær geþencgst þæt ðin broðor hæfð ænig þing agen
ðe.
 5.24. Læt þær þine lac beforan þam altare &amp; gang
ær &amp; gesybsuma wið þinne broðer &amp; þonne cum þu syððan
&amp; bring þine lac.
 5.25. Beo þu onbugende þinum wiðerwinnan hraðe þa hwile
þe ðu eart on wege mid him þe læs þe ðin wiðerwinna þe sylle
þam deman &amp; se dema þe sylle ðam þene &amp; þu sy on cwertern
send.
 5.26. Soþes ic secge þe, Ne gæst þu þanone ær ðu
agylde þone ytemestan feorðlingc.
 5.27. Ge gehyrdon þæt on ealdum cwydum gecweden wæs, Ne
unrihthæme ðu.
 5.28. Soðlice ic secge eow þæt ælc þæra þe wif
gesyhð &amp; hyre gewylnað eallunga þæt se gesyngað on hys heortan.
 5.29. Gyf þin swyðre eage þe æswicie, ahola hit ut &amp;
awurp hyt fram þe; Soðlice þe ys betere þæt an þinra lima
forwurþe þonne eal þin lichama si on helle asend.
 5.30. &amp; gyf þin swiðre hand þe aswice, aceorf hi of &amp;
awurp hi fram þe; Witodlice þe ys betere þæt an þinra lima
forwurðe þonne eal þin lichama fare to helle.
 5.31. Soðlice hit ys gecweden, swa hwylc swa his wif forlæt he
sylle hyre hyra hiwgedales boc.
 5.32. Ic secge eow to soðum þæt ælc þe his wif
forlæt buton forlegennysse þingum he deð þæt heo unrihthæmð
&amp; se unrihthæmð þe forlætene æfter him genimð.
 5.33. Eft ge gehyrdon þæt gecweden wæs on ealdum cwydum, ne
forswere þu; Soðlice drihtne þu agylst þine aðas.
 5.34. Ic secge eow soþlice þæt ge eallunga ne swerion, ne
þurh heofon forþam þe heo ys Godes þrymsetl.
 5.35. Ne þurh eorðan forþam ðe heo ys hys fotscamul, ne
þurh Hierusalem forþam þe heo ys mæres cynincges cester.
 5.36. Ne ðu ne swere þurh þin heafod, forþam þe þu ne
miht ænne locc gedon hwitne oððe blacne.
 5.37. Soðlice si eower spræc, hyt ys hyt ys, hyt nys hyt nys;
Soðlice gyf þær mare byð þæt bið of yfele.
 5.38. Gehyrdon ge þæt gecweden wæs, Eage for eage and toð
for teð.
 5.39. Soþlice ic secge eow, ne winne ge ongen þa ðe eow yfel
doþ ac gyf hwa þe slea on þin swyþre wenge, gegearwa him þæt
oðer.
 5.40. &amp; þam ðe wylle on dome wið þe flitan &amp; niman
þine tunecan, læt him to þinne wæfels.
 5.41. &amp; swa hwa swa þe genyt þusend stapa ga mid him oðre
twa þusend.
 5.42. Syle þam ðe þe bidde &amp; þam ðe æt þe
borgian ne wyrn þu him.
 5.43. Ge gehyrdon þæt gecweden wæs, lufa þinne nextan
&amp; hata þinne feond.
 5.44. Soþlice ic secge eow, lufiað eowre fynd &amp; doþ wel
þam ðe eow yfel doð; &amp; gebiddað for eowre ehteras &amp; tælendum
eow.
 5.45. Þæt ge sin eowres Fæder bearn þe on heofonum ys, se
þe deð þæt hys sunne up aspringð ofer þa godan &amp; ofer þa
yfelan &amp; he læt rinan ofer þa rihtwisan &amp; ofer þa unrihtwisan.
 5.46. Gyf ge soðlice þa lufiað, hwylce mede habbaþ ge; Hu
ne doð manfulle swa?
 5.47. &amp; gyf ge þæt an doð þæt ge eowre gebroðra
wylcumiaþ, hwæt do ge mare; Hu ne doð hæþene swa?
 5.48. Eornustlice beoð fulfremede swa eower heofonlica Fæder
is fullfremed.
 6.1. Begymað þæt ge ne don eowre rihtwisnesse beforan mannum
þæt ge sin geherede fram him; Elles næbbe ge mede mid eowrum Fæder
þe on heofonum ys.
 6.2. Eornustlice þonne ðu þine ælmessan sylle ne blawe man
byman beforan þe swa liceteras doð on gesomnuncgum &amp; on wicum þæt
hi sin gearwurþode fram mannum.
 6.2. Soð ic secge eow hi onfengon hyra mede.
 6.3. Soþlice þonne þu þine ælmessan do nyte þin
wynstre hwæt do þin swyþre.
 6.4. Þæt þin ælmesse sy on diglum &amp; þin Fæder
hit agylt þe se þe gesyhþ on diglum.
 6.5. &amp; þonne ge eow gebiddon ne beo ge swylce liceteras þa
lufiað þæt hig gebiddon hi standende on gesomnungum &amp; stræta
hyrnum þæt men hig geseon; Soþ ic secge eow, hig onfengon hyra mede.
 6.6. Ðu soþlice þonne þu ðe gebidde gang into þinum
hedclyfan &amp; þinre dura belocenre; Bide þinne Fæder on dihlum &amp;
þin Fæder þe gesyhð on dihlum hyt agylt þe.
 6.7. Soðlice þonne ge eow gebiddon nelle ge sprecan fela swa
swa hæðene; Hig wenað þæt hi sin gehyrede on hyra menigfealdan
spæce.
 6.8. Nellen ge eornostlice him geefenlæcan; Soðlice eower
Fæder wat hwæt eow þearf ys ær þam þe ge hyne biddað.
 6.9. Eornustlice gebiddað eow ðus, Fæder ure, þu þe eart
on heofonum, Si þin nama gehalgod.
 6.10. Tobecume þin rice, gewurþe ðin willa on eorðan swa
swa on heofonum.
 6.11. Urne gedæghwamlican hlaf syle us to dæg.
 6.12. &amp; forgyf us ure gyltas swa swa we forgyfað urum
gyltendum.
 6.13. &amp; ne gelæd þu us on costnunge ac alys us of yfele
soþlice.
 6.14. Witodlice gyf ge forgyfað mannum hyra synna, þonne
forgyfþ eower se heofenlica Fæder eow eowre gyltas.
 6.15. Gyf ge soðlice ne forgyfað mannum, ne eower Fæder ne
forgyfð eow eowre synna.
 6.16. Soðlice þonne ge fæston nellon ge wesan swylce lease
licceteras; Hig fornymað hyra ansyna þæt hig æteowun mannum
fæstende; Soþlice ic secge eow þæt hig onfengon hyra mede.
 6.17. Ðu soðlice þonne ðu fæste smyra þin heafod &amp;
þweah þine ansyne.
 6.18. Þæt þu ne sy gesewen fram mannum fæstende ac
þinum Fæder þe ys on diglum; &amp; þin Fæder þe gesyhð on
dyglum hit agylt þe.
 6.19. Nellen ge goldhordian eow goldhordas on eorþan þær om
&amp; moððe hit fornimð &amp; þær ðeofas hit delfað &amp;
forstelaþ.
 6.20. Goldhordiað eow soþlice goldhordas on heofenan þær
naðor om ne moþðe hit ne fornimð &amp; ðar þeofas hit ne delfað
ne ne forstelaþ.
 6.21. Witodlice þær ðin gold is þær is ðin heorte.
 6.22. Ðines lichaman leohtfæt is þin eage.
 6.22. Gyf þin eage bið anfeald eall þin lichama bið
beorht.
 6.23. Gif þin eage soþlice bið manfull eall þin lichama
byþ ðysterfull; Eornustlice gyf þæt leoht þe on ðe is synt
þystru, hu mycle beoþ ða þystru.
 6.24. Ne mæg nan man twam hlafordum þeowian; Oððe he
soðlice ænne hatað &amp; oðerne lufaþ oððe he bið anum
gehyrsum &amp; oðrum ungehyrsum; Ne magon ge gode þeowian &amp;
woruldwelan.
 6.25. Forþam ic secge eow þæt ge ne sin ymbhydige eowre
sawle hwæt ge eton ne eowrum lichaman mid hwam ge syn ymbscrydde; Hu nys seo
sawl selre þonne mete &amp; eower lichama betera þonne þæt reaf ?
 6.26. Behealdað heofonan fuglas forþam þe hig ne sawað ne
hig ne ripað ne hig ne gadriað on berne, &amp; eower heofonlica Fæder
hig fet.
 6.27. Hu ne synt ge selran þonne hig?
 6.27. Hwylc eower mæg soþlice geþencan þæt he geeacnige
ane elne to hys anlicnesse?
 6.28. &amp; to hwi synt ge ymbhydige be reafe; Besceawiað
æcyres lilian hu hig weaxað, ne swincað hig ne hig ne spinnað.
 6.29. Ic secge eow soðlice þæt furðon Salomon on eallum
hys wuldre næs oferwrigen swa swa an of ðyson.
 6.30. Soþlice gyf æcyres weod þæt ðe to dæg is &amp;
bið to morgen on fen asend God scryt, eala ge gehwædes geleafan, þam
mycle ma he scryt eow.
 6.31. Nellen ge eornustlice beon ymbhydige þus cweþende,
hwæt ete we oððe hwæt drince we oþþe mid hwam beo we
oferwrogene?
 6.32. Soþlice ealle þas þing þeoda seceað.
 6.32. Witodlice eower Fæder wat þæt ge eallra þyssa
þinga beþurfon.
 6.33. Eornustlice seceað ærest Godes rice &amp; hys
rihtwisnesse &amp; ealle þas þing eow beoþ þærto geeacnode.
 6.34. Ne beo ge na hogiende ymb þa morgenlican neode.
 6.34. Soðlice se morgenlica dæg carað ymb hyne sylfne.
 6.35. Æghwylc dæg hæfð genoh on hys agenum ymbhogan.
 7.1. Nellen ge deman þæt ge ne syn fordemede.
 7.2. Witodlice ðam ylcan dome þe ge demað eow byð gedemed,
&amp; on ðam ylcan gemete þe ge metaþ eow byþ gemeten.
 7.3. To hwi gesihst þu þæt mot on þines broþor egan
&amp; þu ne gesyhst þone beam on þinum agenum eagan?
 7.4. Oþþe humeta cwysti þu to þinum breþer, broþur,
þafa þæt ic ut ado þæt mot of þinum eagan, þonne se beam biþ
on þinum agenum eagan?
 7.5. La þu liccetere, ado ærest ut þone beam of þinum
agenum eagan &amp; behawa þonne þæt þu ut ado þæt mot of þines
broður eagan.
 7.6. Nellen ge syllan þæt halige hundum ne ge ne wurpen eowre
meregrotu toforan eowrum swynon þe læs hig mid hyra fotum hig fortredon
&amp; hig þonne ongean gewende eow toslyton.
 7.7. Biddaþ &amp; eow bið geseald.
 7.7. Seceaþ &amp; ge hit findaþ.
 7.7. Cnuciað &amp; eow biþ ontyned.
 7.8. Witodlice ælc þæra þe bit, he onfehþ; &amp; se
þe secð, he hyt fint; &amp; þam cnuciendum, bið ontyned.
 7.9. Hwylc man is of eow gyf his sunu hyne bit hlafes sylst þu
him stan.
 7.10. Oððe gyf he bytt fisces sylst þu him næddran?
 7.11. Eornustlice nu ge þe yfle synt cunnun gode sylena eowrum
bearnum syllan mycle ma eower Fæder þe on heofenum ys syleþ god þam
þe hyne biddað.
 7.12. Eornustlice ealle þa þing ðe ge wyllen þæt men eow
don doþ ge him þæt sylfe; þæt ys soþlice æ &amp; witegena
bebod.
 7.13. Gangað inn þurh þæt nearwe geat, forþon þe
þæt geat is swyþe wid &amp; se weg is swiþe rum þe to
forspillednesse gelæt &amp; swyþe manega synt þe þurh þone weg
farað.
 7.14. Eala hu neara &amp; hu angsum is þæt geat &amp; se weg
þe to life gelædt &amp; swyþe feawa synt þe þone weg findon.
 7.15. Warniað eow fram leasum witegum þa cumað to eow on
sceapa gegyrelum ac hig beoð innane reafigende wulfas.
 7.16. Fram hyra wæstmun ge hi undergytað; Cwyst þu gaderað
man winberian of þornum oððe ficæppla of þyrncinum?
 7.17. Swa ælc god treow byrþ gode wæstmas &amp; ælc yfel
treow byrþ yfele wæstmas.
 7.18. Ne mæg þæt gode treow beran yfle wæstmas ne
þæt yfele treow gode wæstmas.
 7.19. Ælc treow þe ne byrð godne wæstm sy hyt forcorfen
&amp; on fyr aworpen.
 7.20. Witodlice be hyra wæstmum ge hig oncnawað.
 7.21. Ne gæð ælc þæra on heofena rice þe cwyþ to
me, Drihten Drihten; Ac se þe wyrcð mines Fæder willan þe on heofenum
is se gæð on heofena rice.
 7.22. Manega cweþað on þam dæge to me, Drihten Drihten, hu
ne witegode we on þinum naman &amp; on þinum naman we utawurpon deoflu
&amp; on þinum naman we worhton mycle mihta?
 7.23. Þonne cweðe ic to him þæt ic eow næfre ne cuðe;
Gewitað fram me ge þe worhton unrihtwysnesse.
 7.24. Eornustlice ælc þæra þe ðas mine word gehyrð
&amp; þa wyrcð byþ gelic þam wisan were se hys hus ofer stan
getimbrode.
 7.25. Þa com þær ren &amp; mycele flod &amp; þær
bleowun windas &amp; ahruron on þæt hus &amp; hyt na ne feoll; Soðlice
hit wæs ofer stan getimbrod.
 7.26. &amp; ælc þæra þe gehyrþ ðas mine word &amp;
þa ne wyrcð se byþ gelic þam dysigan men þe getimbrode hys hus ofer
sandceosel.
 7.27. Þa rinde hit &amp; þær comun flod &amp; bleowun windas
&amp; ahruron on þæt hus &amp; þæt hus feoll &amp; hys hryre wæs
mycel.
 7.28. Þa wæs geworden þa se Hælend þas word geendode,
þa wundrode þæt folc his lare.
 7.29. Soþlice he lærde swylce he anweald hæfde &amp; na swa
swa hyra boceras &amp; sundorhalgan.
 8.1. Soþlice þa se Hælnd of þam munte nyþerastah, þa
fyligdon him mycle mænio.
 8.2. Þa genealæhte an hreofla to him &amp; hine to him
geeaðmedde &amp; þus cwæð, Drihten, gyf þu wylt þu miht me
geclænsian.
 8.3. Ða astrehte se Hælend hys hand &amp; hrepode hyne &amp;
þus cwæð, Ic wylle beo geclænsod, &amp; hys hreofla wæs
hrædlice geclænsod.
 8.4. Ða cwæð se Hælend to him, warna þe þæt þu
hyt nænegum men ne secge; Ac gang, æteowe þe þam sacerde &amp; bring
hym þa lac þe Moyses bebead on hyra gecyðnesse.
 8.5. Soþlice þa se Hælend ineode on Capharnaum, þa
genealæhte hym an hundredes ealdor hyne biddende.
 8.6. &amp; þus cweðende, Drihten, min cnapa lið on minum huse
lama &amp; mid yfle geðread.
 8.7. Ða cwæð se Hælend to him, Ic cume &amp; hyne
gehæle.
 8.8. Ða andswarode se hundredes ealdor &amp; þus cwæð,
Drihten, ne eom ic wyrðe þæt þu ingange under mine þecene; Ac cweð
þin an word &amp; min cnapa biþ gehæled.
 8.9. Soðlice ic eom man under anwealde gesett; &amp; ic hæbbe
þegnas under me &amp; ic cweðe to þysum, gang, &amp; he gæð &amp; ic
cweðe to oþrum, cum, &amp; he cymð, to minum þeowe, wyrc þis, &amp;
he wyrcð.
 8.10. Witodlice þa se Hælend þis gehyrde þa wundrode he
&amp; cwæð to þam þe hym fyligdon, Soþ ic secge eow, ne gemette ic
swa mycelne geleafan on Israhel.
 8.11. To soþum ic secge eow þæt manige cumað fram
eastdæle &amp; westdæle &amp; wuniað mid Abrahame &amp; Isahace &amp;
Iacobe on heofena rice.
 8.12. Witodlice þises rices bearn beoð aworpene on þa
ytemestan þystro þær bið wop &amp; toþa gristbitung.
 8.13. &amp; se Hælend cwæð to þam hundrydes ealdre, Ga
&amp; gewurþe ðe swa swa þu gelyfdest &amp; se cnapa wæs gehæled on
þære tide.
 8.14. Ða se Hælend com on Petres huse, þa geseah he hys
swegre licgende &amp; hriþgende.
 8.15. &amp; he æthran hyre hand &amp; se fefor hig forlet; ða
aras heo &amp; þenode him.
 8.16. Soþlice þa hyt æfen wæs hig brohton him manege
defolseoce; &amp; he utadræfde þa unclænan gastas mid hys worde &amp;
he ealle gehælde þa yfelhæbbendan.
 8.17. Þæt wære gefylled þæt gecweden is þurh esaiam
þone witegan þus cweðende, He onfeng ure untrumnessa &amp; he abær ure
adla.
 8.18. Ða geseah se Hælend mycle menigeo ymbutan hyne, þa het
he hig faran ofer þone muþan.
 8.19. Ða genealæhte him an bocere &amp; cwæþ, Lareow, ic
fylige þe swa hwæder swa þu færst.
 8.20. Ða cwæð se Hælend to him, Foxas habbað holu &amp;
heofenan fuglas nest, soþlice mannes sunu næfð hwær he hys heafod
ahylde.
 8.21. Ða cwæð to him oþer of hys leorningcnihtum, Drihten,
alyfe me ærest to farenne &amp; bebyrigean minne fæder.
 8.22. Þa cwæð se Hælend to him, fylig me &amp; læt
deade bebyrigean hyra deadan.
 8.23. &amp; he astah on scyp &amp; hys leorningcnyhtas hym
fyligdon.
 8.24. Ða wearð mycel styrung geworden on þære sæ swa
þæt þæt scyp wearð ofergoten mid yþum; Witodlice he slep.
 8.25. &amp; hig genealæhton &amp; hy awehton hyne þus
cweðende, Drihten, hæle us; We moton forwurþan.
 8.26. Ða cwæð he to him, to hwi synt ge forhte, ge lytles
geleafan; ða aras he &amp; bebead þam winde &amp; þære sæ &amp;
þær wearð geworden mycel smyltness.
 8.27. Gewisslice þa men wundrodun &amp; þus cwædon, hwæt
is ðes þæt windas &amp; sæ him hyrsumiað?
 8.28. Þa se Hælend com ofer þone muþan on Geraseniscra
rice, þa urnon him togenes twegen þe hæfdon deofolseocnesse of byrgenum
utgangende þa wæron swiðe reþe swa þæt nan man ne mihte faran
þurh þone weg.
 8.29. &amp; hig hyrmdon &amp; cwædon, La Hælend Godes sunu,
hwæt ys þe &amp; us gemæne; Come þu hider ær tide us to
þreagenne?
 8.30. Ðær wæs soþlice unfeorr an swyna heord manegra
manna læswiende.
 8.31. Þa deofla soþlice hyne bædon þus cweþende, gyf
þu us utadrifst asende us on þas swina heorde.
 8.32. Ða cwæð he to him, faraþ, &amp; hig þa utgangende
ferdon on þa swin; &amp; þærrihte ferde eall seo heord myclum onræse
niwel on þa sæ &amp; hig wurdon deade on þam wætere.
 8.33. Ða hyrdas witodlice flugon &amp; comun on þa ceastre
&amp; cyddon ealle þas þing &amp; be þam þe ða deofulseocnyssa
hæfdon.
 8.34. Ða eode eall seo ceasterwaru togeanes þam Hælende;
&amp; þa þa hig hyne gesawun, þa bædon hig hyne þæt he ferde fram
heora gemærum.
 9.1. Ða astah he on scyp &amp; oferseglode &amp; com on his
cæstre.
 9.2. Ða brohton hig hym ænne laman on bedde licgende; þa
geseah se Hælend hyra geleafan &amp; cwæð to þam laman, la bearn
gelyfe; þe beoþ þine synna forgyfene.
 9.3. Ða cwædon hig sume þa boceras him betwynan, ðes
spycð bysmorspræce.
 9.4. Þa se Hælend geseah hyra geþanc, ða cwæð he, to
hwi þence ge yfel on eowrum heortum?
 9.5. Hwæt is eaþelicre, to cweðenne, þe beoð forgyfene
þine synna oððe to cweðanne, aris &amp; ga.
 9.6. Þæt ge soþlice witon þæt mannes sunu hæfð
anweald on eorþan synna to forgyfenne þa cwæð he to þam laman, aris
&amp; nym þin bedd &amp; gang on þin hus?
 9.7. &amp; he aras &amp; ferde to hys huse.
 9.8. Soðlice ða þa seo mænigeo þis gesawon, þa
ondredon hig hym &amp; wuldrodon God þe sealde swylcne anweald mannum.
 9.9. Ða se Hælend þanon ferde he geseah ænne man sittende
æt tollsceamule þæs nama wæs Matheus; &amp; he cwæð to him,
fylig me, &amp; he aras &amp; fyligde him.
 9.10. &amp; hyt wæs geworden þa he sæt innan huse, þa
comun manega manfulle &amp; synfulle &amp; sæton mid þam Hælende &amp;
hys leorningcnyhtum.
 9.11. Ða þa sundorhalgan þæt gesawon, þa cwædon hig
to hys leorningcnyhtum, hwi ys eower lareow mid manfullum &amp; synfullum?
 9.12. &amp; se Hælend cwæð þis gehyrende, Nys halum
læces nan þearf ac seocum.
 9.13. Gað soðlice &amp; leornigeaþ hwæt is, ic wylle
mildheortnesse næs onsægdnesse; Soþlice ne com ic rihtwise to
gecigeanne ac þa synnfullan.
 9.14. Þa genealæhton Iohannes leorningcnihtas to hym &amp;
þuss cwædon, Hwi fæste we &amp; þa sundorhalgan gelomlice; Soþlice
þine leorningcnihtas ne fæstað.
 9.15. &amp; se Hælend cwæð to him, Cweþe ge sceolun
þæs brydguman cnihtas wepan þa hwile þe se brydguma mid hym byþ;
Soðlice þa dagas cumað þæt se brydguma byð afyrred fram him &amp;
þonne on ðam dagum hig fæstað.
 9.16. Ne deþ witodlice nan man niwes claðes scyp on eald reaf;
He tobrycð hys stede on þam reafe &amp; se slite byþ þe wyrsa.
 9.17. Ne hig ne doð niwe win on ealde bytta; Gyf hi doð, þa
bytta beoþ tobrocene &amp; þæt win agoten &amp; þa bytta
forwurþað; Ac hig doð niwe win on niwe bytta &amp; ægðer byþ
gehealden.
 9.18. Ða þas þing to him spræc, þa genealæhte an
ealdor &amp; geeaðmedde hyne to him þus cweðende, Drihten, min dohtor is
dead; Ac cum &amp; sete þine hand uppan hig &amp; heo lyfað.
 9.19. &amp; se Hælend aras &amp; fyligde hym &amp; hys
leorningcnihtas.
 9.20. &amp; þa an wif þe þolode blodryne twelf gear
genealæhte wiðæftan &amp; æthran hys reafes fnæd.
 9.21. Heo cwæð soðlice on hyre mode, for an ic beo hal gyf
ic hys reafes æthrine.
 9.22. &amp; se Hælend bewende hyne &amp; hig geseah &amp;
cwæð, Gelyf dohtor, þin geleafa þe gehælde, &amp; þæt wif
wæs gehæled on þære tide.
 9.23. And þa se Hælend com into þæs ealdres healle &amp;
geseah hwistleras &amp; hlydende menigeo.
 9.24. He cwæð, Gað heonun; Nys þys mæden dead soðlice
ac heo slæpð; &amp; hig tældon hyne.
 9.25. &amp; þa he þa menigeo utadraf; He geode in &amp; nam
hyre hand &amp; þæt mæden aras.
 9.26. &amp; þes hlisa sprang ofer eall þæt land.
 9.27. Þa se Hælend þanun for þa fyligdun hym twegyn blinde
hrymynde &amp; cweðende, la Dauides sunu, gemiltsa unc.
 9.28. Soðlice þa he ham com þa blindan genealæhton to him
&amp; se Hælend cwæð to him, gelyfe gyt þæt ic inc mæg
gehælan; Hig cwædon to hym, witodlice, Drihten.
 9.29. Ða æthran he hyra eagena cweðynde, sy inc æftyr
incrun geleafan.
 9.30. And hyra eagan wærun ontynede; &amp; se Hælynd bebead
him cwþende, warniað þæt ge hyt nanum men ne secgeon.
 9.31. Hig soðlice utgangynde gewidmærsudun hyne ofer eall
þæt land.
 9.32. Ða hig wæron soðlice ut agane hig brohton him dumbne
man se wæs deofulseoc.
 9.33. &amp; utadryfenum þam deofle se dumba spræc; &amp; þa
menigeo wundredon cweðende, Næfre ætywde swylc on Israhela folce.
 9.34. Soþlice þa sundorhalgan cwædon, on deofla ealdre he
drifð ut deoflu.
 9.35. And se Hælend ymbfor ealle burga &amp; ceastra lærende
on hyra gesomnungum &amp; bodiende rices godspell &amp; hælende ælce adle
&amp; ælce untrumnesse.
 9.36. He gemiltsude soðlice þære menigeo þa he hi geseah
forþan hig wærun gedrehte &amp; licgende swa swa sceap þe hyrde
nabbað.
 9.37. Þa he sæde hys leorningcnihtun, witodlice micel rip ys
&amp; feawa wyrhtyna.
 9.38. Biddaþ ðæs ripes hlaford þæt he sende wyrhtan to
his ripe.
 10.1. And tosomne gecigydum hys twelf leorningcnihtun he sealde him
unclænra gasta anweald þæt hig adryfun hig ut &amp; hældun adle
&amp; ælce untrumnysse.
 10.2. Ðis synt soðlice þæra twelf apostola naman; Se forma
ys Simon þe ys genemned Petrus, &amp; Andreas hys broðor, Iacobus Zebedei,
&amp; Iohannes hys broður.
 10.3. Philippus, &amp; Bartholomeus, Thomas, &amp; Matheus
Puplicanus, &amp; Iacobus Alphei, &amp; Taddeus.
 10.4. Simon Chananeus, &amp; Iudas Scarioth þe hyne belæwde.
 10.5. Ðas twelf se Hælynd sende him bebeodende &amp;
cweþende, ne fare ge on þeoda weg &amp; ne ga ge innan Samaritana ceastre.
 10.6. Ac gað ma to þam sceapun þe forwurdun Israhela
hiwrædene.
 10.7. Se Hælend cwæþ to hys leorningcnihton, gað &amp;
bodiaþ cweþende þæt heofona rice genealæcþ.
 10.8. Hælað untrume; Awecceað deade; Clænsiað hreofle;
Drifað ut deoflu; Ge onfengun to gyfe, syllað to gyfe.
 10.9. Næbbe ge gold ne seolfer ne feoh on eowrum bigyrdlum; ne
codd on wege, ne twa tunecan ne gescy ne gyrde; Soþlice se wyryhta ys wyrþe
hys metys.
 10.11. On swa hwylce burh oððe ceastre swa ge ingað, ahsiað
hwa si wyrðe on þære &amp; wuniaþ ðær oð ge utgan.
 10.12. Þonne ge ingan soþlice on þæt hus gretað hit
cweðende, sy syb þisun huse.
 10.13. &amp; gyf þæt hus witodlice wyrþe byð eower syb
cymð ofer hyt; Gyf hyt soðlice wyrþe ne byð eowur syb byð to eow
gecyrred.
 10.14. And swa hwa swa eow ne underfehð ne eowre spræca ne
gehyrð þonne ge utgan of ðam huse oððe of ðære ceastre,
asceacaþ þæt dust of eowrum fotum.
 10.15. Soþlice ic eow secge acumendlicre byð Sodoma lande &amp;
Gomorra on domes dæg þonne ðære ceastre.
 10.16. Nu ic eow sende swa sceap gemang wulfas; Beoþ eornustlice
gleawe swa næddran &amp; bylwite swa culfran.
 10.17. Warniað eow soþlice fram mannum; Hig syllaþ eow
soþlice on gemotum &amp; swingað eow on hyra gesomnungum.
 10.18. &amp; ge beoþ gelædde to demun &amp; to cyningun for me
to hyra dome &amp; þeodun.
 10.19. Þonne belæwaþ, syllað eow ne þence ge hu oððe
hwæt ge sprecun; Eow byð geseald soþlice on þære tide hwæt ge
sprecun.
 10.20. Ne synt ge na þe þær sprecað ac eowres Fæder
gast þe sprycð on eow.
 10.21. Soþlice broþur sylþ hys broður to deaðe, &amp;
fæder hys sunu, &amp; bearn arisaþ ongen magas &amp; to deaþe hi
fordoþ.
 10.22. &amp; ge beoþ on hatunge eallum mannum for minum naman;
Soðlice se þurhwunaþ oð ende se byþ hal.
 10.23. Ðonne hi eow ehtaþ on þysse byrig fleoþ on oþre,
&amp; ðonne hi on þære eow ehtaþ fleoþ on þa þryddan; Soþlice
ic eow secge ne befaraþ ge Israhela burga ærþan þe mannes sunu cume.
 10.24. Nys se leorningcniht ofer hys lareow, ne þeow ofer hys
hlaford.
 10.25. Genoh byþ soþlice þam leorningcnihte þæt he sy
swylce hys lareow &amp; þeow swylce hys hlafurd; Gyf hi þæs hiredes
fæder Belzebub clypedon, mycle swyþur hig eow clypiaþ.
 10.26. Eornustlice ne ondræde ge hig; Nys soþlice nan þing
dyhle þæt ne wurðe geswutelod ne nan dihle þing þæt ne wurðe
geopenod.
 10.27. Ðæt ic eow secge on þystrum secgað hyt on leohte,
&amp; þæt ge on eare gehyrað bodiaþ uppan hrofum.
 10.28. &amp; ne ondræde ge þa ðe eowyrne lichaman ofsleaþ;
Ne magon hig soþlice þa sawle ofslean.
 10.29. Ac ondrædað ma þone þe mæg sawle &amp; lichaman
fordon on helle.
 10.29. Hu ne becypað hig twegen spearwan to peninge; &amp; an of
ðam ne befylð on eorðan butan eowrun Fæder.
 10.30. And soþlice ealle eowres heafdes loccas synt getealde.
 10.31. Ne ondræde ge, ge synt selran þonne manega spearuan.
 10.32. Ælcne eornustlice þe me cyþ beforan mannun ic cyþe
hyne beforan minun Fæder þe on heofenum ys.
 10.33. Se þe me wiðsæcð beforan mannun &amp; ic wiþsace
hyne beforan minum Fæder þe on heofenum ys.
 10.34. Ne wene ge þæt ic come sybbe on eorþan to sendanne;
Ne com ic sybbe to sendanne ac swurd.
 10.35. Ic come soþlice mann asyndrian ongen hys fæder &amp;
dohtur ongen hyre modur &amp; snore ongen hyre swegre.
 10.36. &amp; mannes fynd hys gehusan.
 10.37. Se Hælend cwæð to hys leorningcnihtum, Se þe
lufaþ fæder oððe modor ma þonne me nys he me wyrþe, &amp; se ðe
lufað sunu oððe dohtor swyþur þonne me nys he me wyrþe.
 10.38. &amp; se þe ne nimþ hys cwylminge &amp; fyligþ me nys
he me wyrþe.
 10.39. Se þe gemet hys sawle se forspilþ hig, &amp; se þe
forspilþ hys sawle for me he gemet hi.
 10.40. Se þe eow underfehþ he underfehð me, &amp; se ðe me
underfehþ he underfehð þone þe me sende.
 10.41. Se þe underfehð witegan on witegan naman he onfehþ
witygan mede, and se þe underfehþ rihtwisnes on rihtwises naman he onfehþ
rihtwises mede.
 10.42. And swa hwylc swa sylþ anne drinc cealdes wæteres anum
þyssa lytylra manna on leorningcnihtes naman, soþ ic secge eow ne amyrð
he hys mede.
 11.1. &amp; hyt wæs geworden þa se Hælynd þys geendude
hys twelf leorningcnihtum bebeodende; He for þanun þæt he lærde &amp;
bodude on hyra burgum.
 11.2. Þa Iohannes on bendum gehyrde Cristes weoruc þa sende he
to him twegen hys leorningcnihta.
 11.3. &amp; cwæð, eart þu þe to cumenne eart oððe we
oþres sceolon abidan?
 11.4. Se Hælend antswarude &amp; cwæð to him, gaþ &amp;
cyþaþ Iohanne þa ðing þe ge gehyrdon &amp; gesawon.
 11.5. Blinde geseoþ, healte gað, hreofe synt aclænsude,
deafe gehyraþ, deade arisað, þearfan bodiað.
 11.6. And eadig ys se þe ne swicað on me.
 11.7. Ða hi uteodon soþlice þa ongan se Hælynd secgan be
Iohanne &amp; cwæþ to þære menigeo, Hwi eode ge ut on wesðen geseon
winde awegyd hreod.
 11.8. Oððe hwi eode ge ut geseon mann hnescum gyrlum gescrydne;
Nu þa þe synt hnescum gyrlum gescrydde synt on cyninga husum.
 11.9. Ac hwæt, eode ge ut witegan geseon; Ic eow secge eac maran
þonne witegan.
 11.10. Ðes ys soþlice be þam awryten ys, nu ic sende minne
engyl beforan þine ansyne se gegearwað þinne weg beforan þe.
 11.11. Soþlice ic eow secge ne aras betwyx wifa bearnum mara
Iohanne fulwihtere; Soðlice se þe læssa ys ys on heofena rice him mara.
 11.12. Soþlice fram Iohannes dagum fulwihteres oð þis,
heofena rice þolað nead &amp; strece nimað þæt.
 11.13. Soþlice ealle witegan &amp; æ witegudun oð Iohannes.
 11.14. &amp; gyf ge wyllað gelyfan he ys Helias þe to cumenne
ys.
 11.15. Se ðe earan hæbbe to gehyrynne gehyre.
 11.16. Soþlice hwam telle ic þas cneorysse gelice; Heo ys gelic
sittendum cnapun on foretige þa hrymað to hyra efengelicon.
 11.17. &amp; cweþað, we sungun eow &amp; ge ne fricudun; We
cwiþdun &amp; ge ne weopun.
 11.18. Soþlice Iohannes com ne etende ne drincende, &amp; hi
cwædun he hæfð deofulseocnysse.
 11.19. Mannes sunu com etende &amp; dryncynde &amp; hi cweðaþ,
her ys ettul mann &amp; windrincende, manfulra &amp; synfulra freond; &amp;
wisdom ys gerihtwisud fram heora bearnum.
 11.20. Ða ongan he hyspan þa burga on þam wærun gedone
manega hys mægena forþam þe hi ne dydon dædbote.
 11.21. Wa þe, Corozaim, wa þe, Bethsaida, forþam gyf on Tyro
&amp; Sydone wærun gedone þa mægnu þe gedone synt on eow gefyrn hi
dydun dædbote on hæran &amp; on axan.
 11.22. Ðeah ic secge inc, Tyro &amp; Sydone byþ forgyfendlicur
on domes dæg þonne eow.
 11.23. &amp; þu Capharnaum, cwyst þu byst þu upahafen oþ
heofen; Ac þu nyþerfærst oþ helle, forþam gyf on Sodomum wæron
gedone þa mægnu þe gedone synt on þe witodlice hi wunedun oþ þysne
dæg.
 11.24. Ðeahhwæþere ic secge eow þæt Sodumwara lande
byð forgyfenlicre on domes dæg þonne þe.
 11.25. Se Hælynd cwæð andswariende, Ic andytte þe,
Drihten heofenes &amp; eorþan, þu þe behyddyst þas þing fram wisun
&amp; gleawun &amp; onwruge þa lytlingun.
 11.26. Swa, Fæder, forþam hyt wæs swa gecweme beforan
þe.
 11.27. Ealle þing me synt gesealde fram minum Fædyr; &amp; nan
mann ne can þone sunu butun Fædyr ne nan mann ne can þone Fædyr butun
sunu &amp; þam þe se sunu wyle onwreon.
 11.28. Cumaþ to me ealle þe swincað &amp; gesymede synt &amp;
ic eow geblissige.
 11.29. Nimaþ min geoc ofer eow &amp; leorniaþ æt me forþam
ic eom bilwite &amp; eadmod on heortan &amp; ge gemetað reste eowrum sawlum.
 11.30. Soþlice min geoc ys wynsum &amp; min byrþyn ys leoht.
 12.1. Se Hælynd for on restedæge ofyr æcyras; Soþlice
hys leorningcnihtas hingryde &amp; hig ongunnun pluccian þa ear &amp;
ætan.
 12.2. Soþlice þa ða sundorhalgan þæt gesawon hi
cwædon to him, Nu þine leorningcnihtas doð þæt him alyfyd nys
restedagun to donne.
 12.3. And he cwæþ to him, ne rædde ge hwæt Dauid dyde
þa hyne hingrede &amp; þa ðe mid hym wærun.
 12.4. Hu he ineode on Godes hus &amp; æt þa offringhlafas þe
nærun him alyfede to etynne ne þam þe mid him wærun butun þam
sacerdum anum?
 12.5. Oððe ne rædde ge on þære æ þæt þa
sacerdas on restedagum on þam temple gewemmað þone restedæg &amp; synt
butan leahtre?
 12.6. Ic secge soðlice eow þæt þes ys mærra þonne
þæt templ.
 12.7. Gyf ge soðlice wistun hwæt ys, ic wylle mildheortnesse
&amp; na onsægdnysse, ne genyþrude ge æfre unscyldige.
 12.8. Soðlice mannes sunu ys eac restedæges hlafurd.
 12.9. Ða se Hælend þanun for; He com into hyra gesomnunge.
 12.10. Þa wæs þær an man se hæfde forscruncene hand
&amp; hi ahsudon hyne þus cweðende, Ys hyt alyfed to hælenne on
restedagum, þæt hi wrehton hyne.
 12.11. He sæde him, soþlice hwylc man ys of eow þe hæbbe
an sceap &amp; gyf þæt afylð restedagum on pytt hu ne nymþ he þæt
&amp; hefþ hyt upp?
 12.12. Witodlice micle ma mann ys sceape betera; Witodlice ys
alyfed on restedagum wel to donne.
 12.13. Ða cwæð he to þam menn, aþene þine hand, &amp;
he hi aþenede; &amp; heo wæs hal geworden swa seo oþer.
 12.14. Þa sundorhalgan eodun þa ut soþlice &amp; worhton
geþeaht ongen hyne hu hi hyne forspildon.
 12.15. Se Hælend soþlice þæt wiste &amp; ferde þanon;
&amp; him fyligdon mycel mænigeo &amp; he hælde hig ealle.
 12.16. &amp; bebead him þæt hig hyt nanum men ne sædon.
 12.17. Þæt wære gefylled þæt þe gecweden wæs
þurh Isaiam þone witegan þus cweþende.
 12.18. Her is min cnapa þone ic geceas, min gecorena on þam wel
gelicode minre sawle; Ic asette minne gast ofer hyne &amp; dom he bodað
þeodum.
 12.19. Ne flit he ne he ne hrymð, ne nan man ne gehyrþ hys
stemne on stræton.
 12.20. Tocwysed hreod he ne forbrytt &amp; smeocende flex he ne
adwæscþ ærþam þe he aworpe dom to sige.
 12.21. &amp; on hys naman þeoda gehyhtað.
 12.22. Ða wæs him broht an deofolseoc man se wæs blind
&amp; dumb; &amp; he hyne hælde swa þæt he spæc &amp; geseah.
 12.23. And þa menigeo ealle wundrudon &amp; cwædon, Cweðe we
is þes Dauides sunu?
 12.24. Soþlice þa þa sundorhalgan þis gehyrdon þa
cwædon hig, Ne adrifþ ðes deoflu ut buton þurh Belzebub deofla
ealdre.
 12.25. Se Hælend soþlice wiste hyra geþancas &amp; cwæð
to him, ælc rice þe byð twyræde on him sylfum byþ toworpen, &amp;
ælc ceaster oððe hus þe byð wiþerweard ongen hyt sylf hyt ne
stent.
 12.26. &amp; gyf se deoful adrifð ut þone deoful hig beoþ
todælede; Hu mæg þonne hys rice standan?
 12.27. &amp; gyf ic þurh Belzebub adrife ut deofla þurh
hwæne adrifað eowre bearn; Forþam hig sylfe beoð eowre deman.
 12.28. Gyf ic soþlice on Godes gaste awurpe deoflu witodlice on
eow becymð Godes rice.
 12.29. Oþþe hu mæg man ingan on stranges hus &amp; hys fata
hyne bereafian buton he gebinde ærest þone strangan &amp; þonne hys hus
bereafige?
 12.30. Se þe nys mid me he is ongen me &amp; se þe ne gaderaþ
mid me he towyrpð.
 12.31. Forþam ic secge eow ælc synn &amp; bysmurspæc byþ
forgyfen mannum, soþlice þæs halgan gastes bysmurspæc ne byð
forgyfen.
 12.32. &amp; swa hwylc swa cwyð word ongen mannes sunu him byð
forgyfen, se þe soðlice cwyþ ongen haligne gast ne byð hyt hym forgyfen
ne on þisse worulde ne on þære toweardan.
 12.33. Oþþe wyrceað God treow &amp; hys weastm godne oððe
wyrceað yfel treow &amp; hys wæstm yfelne; Witodlice be þam wæstmme
byð þæt treow oncnawen.
 12.34. La ge næddrena cynryn, hu magon ge god sprecan þonne ge
synt yfele; Soþlice of þære heortan willan se muþ spicþ.
 12.35. God mann soþlice of godum goldhorde bringþ god forð
&amp; yfel mann of yfelum goldhorde bringð yfel forð.
 12.36. Soþlice ic secge eow þæt ælc idel word þe menn
specað hi agyldaþ gescead be þam on domes dæge.
 12.37. Soþlice of þinum wordum þu byst gerihtwisod &amp; of
þinum wordum þu byst genyðerod.
 12.38. Þa andswarodun hym sume þa boceras &amp; þa
sundorhalgan þus cweþende, Lareow, we willaþ sum tacn of þe geseon.
 12.39. He andswarode hym &amp; cwæð, yfel cneorys &amp;
forliger secð tacn &amp; hyre ne byð nan tacn geseald buton Ionas tacn
þæs witegan.
 12.40. Witodlice swa swa Ionas wæs on þæs hwæles
innoþe þry dagas &amp; þreo niht swa byþ mannes sunu on eorþan
heortan þry dagas &amp; þreo niht.
 12.41. Niniuetisce weras arisað on dome mid þysse cneorysse
&amp; hig genyþeriað hig forþam þe hig dydon dædbote on Ionas
bodunge, &amp; þes ys mara þonne Ionas.
 12.42. Suþdæles cwen arist on dome mid þysse cneorysse &amp;
heo genyþerað hig forþam ðe heo com fram landes gemærum to gehyranne
Salomones wisdom, &amp; þes is mara þonne Salomon.
 12.43. Soþlice þonne se unclæna gast utfærþ fram menn
he gæð geond drige stowa secende reste &amp; he ne gemet.
 12.44. Þonne cwyþ he, ic gecyrre on min hus þanon ic uteode;
&amp; cumende he gemet hyt æmtig &amp; geclænsod mid besmum &amp;
gefrætwod.
 12.45. Ðonne gæþ he &amp; him togenymþ seofun oþre
gastas wyrsan þonne he &amp; ingangende hig eardigeað þær; &amp;
þonne wurðaþ þæs mannes ytemestan wyrsan þonne þa ærran;
&amp; swa byð þysse wyrrestan cneorysse.
 12.46. Ða he þas þing þa gyt spæc to þam mænegum
þa stod hys modor &amp; his gebroðra þærute secende spæcon to him.
 12.47. Soþlice þa cwæþ sum to him, witodlice þin modur
&amp; þine gebroþra standaþ herute þe secende.
 12.48. &amp; he andswarode hym secgendum &amp; cwæð, Hwylc ys
min modur &amp; hwylce synt mine gebroþra?
 12.49. &amp; he aþenede hys hand on his leorningcnihtas &amp;
cwæð.
 12.50. Witodlice swa hwylc swa wyrcþ mines Fæder willan þe
on heofenan is, he is min broþur &amp; min swustor &amp; modor.
 13.1. On þam dæge þam Hælende utgangendum of huse he
sæt wiþ ða sæ.
 13.2. &amp; mycle mænigeo wæron gesamnode to hym swa þæt
he eode on scyp &amp; þær sæt and eall seo mænigeo stod on þam
waroþe.
 13.3. &amp; he spræc to hym fela on bigspellum cweþende,
Soþlice uteode se sædere hys sæd to sawenne.
 13.4. &amp; þa þa he seow sume hig feollon wiþ weg &amp;
fuglas comun &amp; æton þa.
 13.5. Soþlice sume feollon on stænihte þær hyt næfde
mycle eorþan &amp; hrædlice upsprungon forþam þe hig næfdon
þære eorþan dypan.
 13.6. Soþlice upsprungenre sunnan hig adruwudon &amp; forscruncon
for þam þe hig næfdon wyrtrum.
 13.7. Soþlice sume feollon on þornas &amp; þa þornas weoxon
&amp; forþrysmudon þa.
 13.8. Sume soþlice feollon on gode eorþan &amp; sealdon weastm,
sum hundfealdne, sum sixtigfealdne, sum þrittigfealdne.
 13.9. Se þe hæbbe earan to gehyrenne gehyre.
 13.10. &amp; þa genealæhton his leorningcnihtas &amp;
cwædon to hym, for hwig spycst þu to hym mid bigspellum?
 13.11. Ða andswarode he hym, forþam þe eow is geseald to
witanne heofena rices gerynu &amp; him nys na geseald.
 13.12. Soþlice þam þe hæfþ him byþ geseald &amp; he
hæfð, soþlice se þe næfð &amp; þæt þe he hæfð him
bið ætbroden.
 13.13. Forðam ic spece to him mid bigspellum forþam þe
lociende hig ne geseoþ &amp; gehyrende hig ne gehyraþ ne ne ongytaþ.
 13.14. Þæt on him si gefylled Esaias witegung, Of gehyrnysse
ge gehyraþ &amp; ge ne ongytaþ, &amp; lociende ge geseoþ &amp; ne
geseoð.
 13.15. Soþlice þises folces heorte is ahyrd &amp; hig hefelice
mid earum gehyrdon &amp; hyra eagan beclysdon þe læs hig æfre mid eagum
geseon &amp; mid earum gehyron &amp; mid heortan ongyton &amp; sin gecyrrede
&amp; ic hig gehæle.
 13.16. Soþlice eadige synt eowre eagan forþam þe hig geseoþ
&amp; eowre earan forþam þe hig gehyraþ.
 13.17. Soþlice on eornust ic eow secge þæt manega witegan
&amp; rihtwise gewilnudon þa þing to geseonne þe ge geseoþ &amp; hig ne
gesawon &amp; gehyran þa þing þe ge gehyrað &amp; hig ne gehyrdon.
 13.18. Gehyre ge soþlice þæs sawendan bigspell.
 13.19. Ælc þæra þe godes wurd gehyrð &amp; ne ongyt
þonne cymþ deoful &amp; bereafað þæt on hys heortan asawen is;
þæt is se þe wiþ ðone weg asawen is.
 13.20. Soþlice se þe ofer þone stan asawen is, þæt is se
þe þæt godes wurd gehyrð &amp; hrædlice þæt mid blisse
onfehþ.
 13.21. Soþlice hyt næfþ þone wyrtrum on him ac is
hwilwendlic; Gewordenre gedrefednesse &amp; ehtnesse for þam wurde
hrædlice hig beoð geuntreowsode.
 13.22. Soþlice þæt þe asawen is on þornum, þæt is
se þe þæt wurd gehyrþ &amp; þonne eornfullness þisse worulde &amp;
leasung þissa woruldwelena forþrysmiaþ þæt wurd &amp; hit is butan
weastme geworden.
 13.23. Soþlice þæt þe asawen wæs on þæt gode land,
þæt is se þe þæt wurd gehyrþ &amp; ongyt &amp; þone weastm
bringð &amp; þonne deþ sum hundfealdne, sum sixtifealdne, sum
þrittifealdne.
 13.24. He rehte him þa oþer bigspel &amp; þus cwæð,
heofona rice is geworden þam men gelic þe seow god sæd on his æcyre.
 13.25. Soþlice þa þa men slepon þa com his feonda sum &amp;
oferseow hit mid coccele on middan þam hwæte &amp; ferde þanon.
 13.26. Soþlice þa seo wyrt weox &amp; þone weastm brohte þa
æteowde se coccel hine.
 13.27. Þa eodon þæs hlafordes þeowas &amp; cwædon,
hlaford, hu ne seow þu god sæd on þinum æcere; Hwanon hæfde he
coccel?
 13.28. Þa cwæþ he, þæt dyde unhold mann; þa cwædon
þa þeowas, wylt þu we gað &amp; gadriað hig?
 13.29. Þa cwæð he, nese þe læs ge þone hwæte
awurtwalion þonne ge þone coccel gadriaþ.
 13.30. Lætað ægþer weaxan oð riptiman; &amp; on þam
riptiman ic secge þam riperum, gadriaþ ærest þone coccel &amp;
bindaþ sceafmælum to forbærnenne &amp; gadriaþ ðone hwæte into
minum berne.
 13.31. He rehte him þa gyt oþer bigspel þus cweþende,
heofena rice is geworden gelic senepes corne þæt seow se man on hys
æcre.
 13.32. Þæt is ealra sæda læst, soþlice þonne hit
wyxþ hit is ealra wyrta mæst &amp; hit wyrþ treow swa þæt heofnan
fuhlas cumaþ &amp; eardiaþ on his bogum.
 13.33. He spræc to him oþer bigspel &amp; þus cwæð,
heofena rice is gelic þam beorman þone þæt wif onfeng &amp; behydde on
þrim gemetum melwes oð he wæs eall ahafen.
 13.34. Ealle þas þing se Hælend spræc mid bigspellum to
þam weredum; &amp; nan þing ne spræc he butan bigspellum.
 13.35. Þæt wære gefylled þæs witegan cwyde, ic atyne
minne muþ mid bigspellum; Ic bodige digelnesse fram middaneardes
gesetednesse.
 13.36. He forlet þa ða mænegeo &amp; com to his inne; &amp;
þa genealæhton to him his leorningcnihtas &amp; cwædon, arece us
þæt bigspell þæs hwætes and þæs cocceles.
 13.37. Þa andswarude he him, se þe seow þæt gode sæd se
is mannes sunu.
 13.38. Soþlice se æcyr is þes middangeard þæt gode
sæd þæt synt þæs heofonlican rices bearn; Se coccel synt soþlice
þa manfullan bearn.
 13.39. Se unholda man se þe þone coccel seow þæt is
deoful; Soðlice þæt rip is worulde endung, þa riperas synt englas.
 13.40. Eornustlice swa swa se coccel byþ gegaderud &amp; mid fyre
forbærned swa byð on worulde endunge.
 13.41. Mannes sunu sent his englas &amp; hi gadriað of his rice
ealle gedrefednesse &amp; þa þe unrihtwisnesse wyrceað.
 13.42. &amp; asendað hig on fyres ofen þær byþ wop &amp;
toþa gristbitung.
 13.43. Þonne scinað ða rihtwisan swa swa sunne on hyra
fæder rice.
 13.44. Heofona rice is gelic gehyddum goldhorde on þam æcere;
þone behyt se man þe hyne fint &amp; for his blysse gæð &amp; sylþ
eall þæt he ah &amp; gebigþ þone æcer.
 13.45. Eft is heofena rice gelic þam mangere þe sohte þæt
gode meregrot.
 13.46. Þa he funde þæt an deorwyrðe meregrot þa eode he
&amp; sealde eall þæt he ahte &amp; bohte þæt meregrot.
 13.47. Eft is heofena rice gelic asendum nette on þa sæ &amp;
of ælcum fisccynne gadrigendum.
 13.48. Þa hi þa þæt nett uppatugon &amp; sæton be þam
strande þa gecuron hig þa godan on hyra fatu, þa yflan hig awurpon ut.
 13.49. Swa byþ on þisse worulde endunge; þa englas farað
&amp; asyndriað þa yfelan of þæra godra midlene.
 13.50. &amp; aworpað hig on þæs fyres ofen þær byð
wop &amp; toða gristbitung.
 13.51. Ongyte ge ealle þas þing; þa cwædon hig, witodlice
we hit ongytað.
 13.52. Þa sæde he him, forþam is ælc gelæred bocere on
heofenan rice gelic þam hiredes ealdre þe forðbringð of his goldhorde
niwe þing &amp; ealde.
 13.53. And hit wæs geworden þa se Hælend geendode þas
bigspel, þa ferde he þanone.
 13.54. &amp; þa he com to his earde he lærde hig on hyra
gesamnungum swa þæt hig wundredon &amp; cwædon, hwanon ys þysum þes
wisdom &amp; þis mægen?
 13.55. Witodlice þes ys smiþes sunu; Hu ne hatte hys modor
Maria &amp; hys broþru Iacob &amp; Ioseph &amp; Simon &amp; Iudas?
 13.56. &amp; hu ne synt ealle hys swustra mid us; Hwanon synt
þisum ealle þas þing?
 13.57. &amp; hig wæron geuntrywsode on him; ða soþlice
sæde se Hælend him, nys nan witega butan wurþscype buton on hys earde
&amp; on hys huse.
 13.58. &amp; he ne worhte þær manega mægena for hyra
ungeleafulnysse.
 14.1. On þære tide gehyrde Herodes se feorþan dæles rica
þæs Hælendes hlisan.
 14.2. &amp; þa sæde he his cnihtum, þes is Iohannes se
fulluhtere þe ic beheafdode; He aras of deaþe &amp; forþan synd þas
wundru gefremode on him.
 14.3. Soðlice Herodes nam Iohannem &amp; geband hyne &amp; sette
on cwertern for þam wife Herodiaden Philippes, hys broþer.
 14.4. Iohannes him sæde, nys þe alyfed hi to wife to
hæbbenne.
 14.5. &amp; þa he hyne ofslean wolde he adred him þæt folc
for þam þe hig hæfdon hyne for ænne witegan.
 14.6. Ða on Herodes gebyrddæge tumbude þære
Herodiadiscean dohtur beforan him &amp; hit licode Herode.
 14.7. Þa behet he mid aþe hyre to syllenne swa hwæt swa heo
hyne bæde.
 14.8. Ða cwæð heo fram hyre meder gemyngod, Syle me on anum
disce Iohannes heafod þæs fulluhteres.
 14.9. Ða wæs se cyning geunret for þam aðe &amp; for þam
þe him sæton mid.
 14.10. &amp; he asende þa &amp; beheafdode Iohannem on þam
cwerterne.
 14.11. &amp; man brohte þa his heafod on anum disce &amp; sealde
þam mædene &amp; þæt mæden hyre meder.
 14.12. &amp; þa genealæhton his leorningcnihtas &amp; namon
hys lichaman &amp; bebyrgdon hyne &amp; comon &amp; cyddon hyt þam
Hælende.
 14.13. Ða se Hælend þæt gehyrde þa ferde; He þanon
onsundron on anum scype &amp; þa þa gangendan mænigeo þæt gehyrdon
hig fyligdon him of þam burgum.
 14.14. &amp; þa he þanon ferde, he geseh mycele mænigu &amp;
he him gemiltsode &amp; gehælde þa untruman.
 14.15. Soðlice þa hyt wæs æfen geworden; Him to
genealæhton hys leorningcnihtas &amp; him to cwædon, ðeos stow ys weste
&amp; tima is forþagan; Forlæt þas mænegeo þæt hi faron into
þas burga &amp; him mete bicgean.
 14.16. Þa cwæð se Hælend to him, nabbað hi neode to
farenne; Sylle ge him etan.
 14.17. Þa andswarodun hig, we nabbað her butun fif hlafas &amp;
twegen fixas.
 14.18. Þa cwæð se Hælend, bringaþ me hider þa.
 14.19. And þa he het þa menegu ofer þæt gærs hi sittan
&amp; he nam þa fif hlafas &amp; twegen fixas &amp; beseah on þone heofon
&amp; bletsiende bræc þa hlafas &amp; sealde his leorningcnihtum &amp; hi
þam folce.
 14.20. &amp; hi æton ealle &amp; wæron gefyllede; &amp; hi
namon þa lafa twelf wylian fulle þæra gebrytsena.
 14.21. Soþlice þæra etendra getæl wæs fif þusenda
wera butan wifum &amp; cildum.
 14.22. And þa sona het se Hælend his leorningcnihtas on scyp
astigan &amp; toforan him faran ofer þone muþan oð þæt he þa
menegu forlete.
 14.23. &amp; þa he hig forlæten hæfde he eode on þone
munt &amp; hyne þær ana gebæd; Soþlice þa hyt æfen wæs he
wæs ana þær.
 14.24. Witodlice wæs þæt scyp of þam yþum totorfod
forþam þe hyt wæs strang wind.
 14.25. Þa com se Hælend embe þone feorþan hancred to him
ofer þa sæ gangende.
 14.26. Ða hi gesawon þæt hi wurdon þa gedrefede &amp; for
þam ege clypodon &amp; cwædon þus, Soþlice hyt ys scinlac.
 14.27. Ða spræc se Hælend &amp; cwæþ, habbað
geleafan; Ic hyt eom; Nellen ge eow ondrædan.
 14.28. Ða andswarode him Petrus &amp; cwæð, Drihten, gyf
þu hyt eart hat me cuman to þe ofer þas wæteru.
 14.29. Ða cwæð he, cum to me; ða eode Petrus of þam
scype ofer þæt wæter þæt he to þam Hælende come.
 14.30. Þa he geseh þone strangan wind he him ondred; ða he
wearð gedofen he cwæð, Drihten, gedo me halne.
 14.31. And þa hrædlice he gefengc hyne &amp; þus cwæð,
la lytles geleafan, hwi twynedest þu?
 14.32. &amp; þa hi wæron on þam scype geswac se wind.
 14.33. Soþlice þa þe on þam scype wæron comon &amp; to
him gebædon &amp; þus cwædon, Soþlice þu eart Godes sunu.
 14.34. &amp; þa hig ofersegelodon hi comon on þæt land
Genesareth.
 14.35. &amp; þa þæt folc hyne gecneow hi sendon geond eall
þæt land &amp; brohton to him ealle untrume.
 14.36. &amp; hyne bædon þæt hig huruþinga his reafes
fnæd æthrinon &amp; swa hwylce his æthrinon wurdon hale.
 15.1. Ða comon to him fram Hierusalem þa boceras &amp;
Fariseisce &amp; cwædon.
 15.2. Hwi forgymað þine leorningcnihtas ure yldrena lage; Ne
þweað hi hyra handa þonne hig mete þicgeað.
 15.3. Ða andsworode he him, &amp; hwi forgyme ge Godes bebod for
eowre lage?
 15.4. Witodlice God cwæþ, wurþa þinne fæder &amp;
modor, &amp; se þe wyrgð hys fæder &amp; modor swelte se deaþe.
 15.5. Soþlice ge cweðaþ, swa hwylc swa segð hys fæder
&amp; meder, swa hwylc lac swa of me is fremaþ þe.
 15.6. &amp; ne wurðiaþ fæder &amp; modor &amp; ge for naht
dydon Godes bebod for eowre lage.
 15.7. La licceteras, wel be eow witegode Isaias se witega þa he
cwæð, þis folc me mid welerum wurþað &amp; hyra heorte ys feorr fram
me.
 15.9. Butan intingan hig me wurþiaþ &amp; lærað manna
lara.
 15.10. &amp; he þa ðam menegum togædere geclypedum þus
cwæð, gehyrað &amp; ongytaþ.
 15.11. Ne besmit þone mann þæt on hys muþ gæð, ac
hyne besmit þæt of hys muþe gæþ.
 15.12. Þa genealæhton hys leorningcnihtas &amp; cwædon,
wast þu þæt þa Fariseiscean synt gedrefede þisum wurde gehyredum?
 15.13. Þa andswarode he him, ælc plantung þe min heofenlica
Fæder ne plantode byþ awurtwalod.
 15.14. Lætað hi, hig synt blinde &amp; blindra latteowas; Se
blinda gyf he blindne læt hig feallað begen on ænne pytt.
 15.15. Ða andswarode him Petrus, arece us þis bigspell.
 15.16. Ða andswarode he him, &amp; synt ge gyt butan andgyte?
 15.17. Ne ongyte ge þæt eall þæt on þone muþ gæþ
gæþ on þa wambe &amp; byþ on forþgang asend?
 15.18. Soþlice þa þing þe of þam muðe gaþ cumað of
þære heortan &amp; þa smitaþ þone mann.
 15.19. Of þære heortan cumaþ yfle geþancas, mannslyhtas,
unrihthæmedum, forligru, stale, lease gewitnyssa, tallice word.
 15.20. Þis synt þa ðing þe þone mann besmitað; Ne
besmit þone mann þeah he unþwogenum handum ete.
 15.21. &amp; þa ferde se Hælend þanon on Tyrisce &amp;
Sydonisce endas.
 15.22. &amp; efne þa of þam Chananeiscum gemærum clypode sum
wif &amp; cwæð, Drihten, Dauides sunu, gemiltsa me; Min dohtor ys yfle mid
deofle gedreht.
 15.23. Þa ne geandswarode he hyre, þa genealæhton hys
leorningcnihtas &amp; him to cwædon, Forlæt hig forþam heo clypað
æfter us.
 15.24. Ða andswarode he, ne eom ic asend buton to þam sceapum
þe forwurdon of Israhela huse.
 15.25. Ða com heo &amp; hig to him gebæd &amp; þus
cwæð, Drihten, gefylst me.
 15.26. Ða cwæð he, nys hit na god þæt man nime bearna
hlaf &amp; hundum worpe.
 15.27. Þa cwæþ heo, Drihten, þæt ys soð; Witodlice
þa hwelpas etað of þam crumum þe of hyra hlaforda beodum feallaþ.
 15.28. Þa andswarode Drihten hyre, eala þu wif, mycel ys þin
geleafa; Gewurþe þe eal swa þu wylle; &amp; þa of þære tide wæs
hyre dohtor hal geworden.
 15.29. Ða se Hælend þanon ferde eft; He com wiþ ða
Galileiscean sæ &amp; astah on þone munt &amp; þær sæt.
 15.30. Þa genealæhton him to mycele menegu mid him hæbbende
manega healte &amp; blinde &amp; wanhale &amp; manega oþre &amp; aledon to
hys fotum &amp; he gehælde þa, swa þæt þa mænegu wundredon
geseonde dumbe specende, healte gangende, blinde geseonde; &amp; hig
mærsodon Israhela God.
 15.32. Þa cwæþ se Hælend togædere geclypedum his
leorningcnihtum, ðisse menegu ic gemiltsige forþam hig þry dagas mid me
wunodon; &amp; hig nabbað hwæt hig eton &amp; ic hig nelle fæstende
forlætan þelæs hig on wege geteorian.
 15.33. Ða cwædon hys leorningcnihtas, hwar nime we swa fela
hlafa on þis westene þæt we gefyllan swa mycele mænegu?
 15.34. Þa cwæð he, hu fela hlafa hæbbe ge; þa cwædon
hig, seofon &amp; feawa fixa.
 15.35. &amp; he bebead þa þæt seo menegu sæte ofer
þære eorþan.
 15.36. &amp; he nam þa þa seofon hlafas &amp; þa fixas &amp;
bræc &amp; sealde hys leorningcnihtum &amp; hig sealdon þam folce.
 15.37. &amp; hig æton ealle &amp; wæron gefyllede &amp;
þæt to lafe wæs of þam gebrote hig namon seofon wilian fulle.
 15.38. Witodlice þa þær æton wæron feower þusend
manna butan cildum &amp; wifum.
 15.39. &amp; he forlet þa þa menegu &amp; eode on scyp &amp;
com on þa endas Magedon.
 16.1. &amp; þa genealæhton him to Farisei &amp; Saducei &amp;
hyne costodon &amp; bædon þæt he him sum tacen of heofone ætywde.
 16.2. Þa andswarode he him &amp; cwæð, on æfen ge
cweðaþ, tomorgen hyt byþ smylte weder; þes heofon ys read.
 16.3. &amp; on morgen ge cweþað, todæg hyt byþ hreoh
weder; þeos lyft scinð unwederlice; Nu cunne ge tocnawan heofones hiw,
witodlice ge ne magon witan þæra tida tacnu.
 16.4. Seo yfele cneoryss &amp; unrihthæmende tacen secþ &amp;
hyre ne byð geseald buton Ionas tacen þæs witegan; &amp; him
forlætenum he ferde.
 16.5. &amp; þa his leorningcnihtas comon ofer þone muþan hig
forgeton þæt hig hlafas namon.
 16.6. &amp; þa sæde he, gymað &amp; warniað fram beorman
Fariseorum &amp; Saduceorum.
 16.7. Þa ðohton hig betwux him &amp; cwædon, namon we hlafas
mid us.
 16.8. Þa se Hælend wiste hyra geþancas; He cwæþ to him,
hwæt þence ge betwux eow, lytles geleafan, þæt ge hlafas nabbað?
 16.9. Ne understande ge gyt; Ne ge ne geþenceað þæra fif
hlafa &amp; fif þusend manna &amp; hu fela wyligena ge namon.
 16.10. Ne þæra seofon hlafa &amp; feower þusend manna &amp;
hu fela wyligena ge naman?
 16.11. Hwi ne ongyte ge gyt þæt ic ne sæde be hlafe,
warniað fram ðam beorman Fariseorum &amp; Saduceorum?
 16.12. Þa ongeton hig þæt he ne sæde, warniað fram
hlafa beorman ac fram lare Fariseorum &amp; Saduceorum.
 16.13. Witodlice þa com se Hælend on þa dælas Cesareæ
Philippi; &amp; ahsode hys leorningcnihtas, hwæne secgeað menn þæt sy
mannes sunu?
 16.14. Ða cwædon hig, sume Iohannem þone fulluhtere, sume
Heliam, sume Hieremiam oðþe an þæra witegyna.
 16.15. Ða sæde he, hwæt secge ge þæt ic si?
 16.16. Ða andswarode him Petrus, ðu eart þæs lyfigendes
Godes sunu.
 16.17. Þa andswarode him se Hælend, eadig eart þu Simon,
Culfran bearn, forþam hit þe ne onwreah flæsc ne blod ac min Fæder
þe on heofenum ys.
 16.18. &amp; ic secge þe þæt þu eart Petrus &amp; ofer
þisne stan ic timbrige mine cyricean &amp; helle gatu ne magon ongen þa.
 16.19. &amp; þe ic sylle heofona rices cægia &amp; swa hwæt
swa þu ofer eorþan gebindst þæt byþ on heofonum gebunden &amp; swa
hwæt swa þu unbindst ofer eorþan þæt byð unbunden on heofonum.
 16.20. Þa bebead se Hælend hys leorningcnihtum þæt hig
nanum menn ne sædon þæt he wære Hælend Crist.
 16.21. Syððan he ongan swutelian hys leorningcnihtum þæt
he wolde faran to Hierusalem &amp; fela þinga þolian fram yldrum &amp;
bocerum &amp; ealdormannum þæra sacerda &amp; beon ofslegen &amp; þy
þryddan dæge arisan.
 16.22. &amp; þa genam Petrus hyne onsundron &amp; cwæð to
him, Drihten, ne gewurþe þæt.
 16.23. Þa beseah he hyne &amp; cwæð to Petre, gang bæftan
me Satanas; Wiþerræde þu eart me forþam þu nast þa þing þe
synd Godes ac þa þe synt manna.
 16.24. Þa sæde se Hælend hys leorningcnihtum, gyf hwa wylle
fyligean me, wiþsace hyne sylfne &amp; nyme hys rode &amp; me fylige.
 16.25. Soþlice se þe wyle hys sawle hale gedon he hig
forspilþ, &amp; se þe wyle hig for me forspyllan se hig fint.
 16.26. Hwæt fremað ænegum menn þeah he ealne middaneard
gestryne gyf he hys sawle forwyrd þolað, oððe hwylc gewrixl sylþ se
mann for hys sawle?
 16.27. Witodlice mannes sunu ys to cumenne on hys Fæder wuldre
mid hys englum &amp; þonne agylt æghwylcum be hys agenum worce.
 16.28. Soðlice ic secge eow sume synt her standende þe deaþ
ne onbyrigeað ær hig geseon mannes sunu cumende on hys Fæder rice.
 17.1. &amp; æfter six dagum nam se Hælend Petrum &amp;
Iacobum &amp; Iohannem hys broþor &amp; lædde hig onsundron on ænne
heahne munt.
 17.2. &amp; he wæs gehiwod beforan him &amp; his ansyn scean swa
swa sunne &amp; hys reaf wæron swa hwite swa snaw.
 17.3. &amp; efne þa ætywde Moyses &amp; Helias mid him
sprecende.
 17.4. Þa cwæð Petrus to him, Drihten, god ys us her to
beonne; Gyf þu wylt uton wyrcean her þreo eardungstowa, þe ane Moyse ane
&amp; Helie ane.
 17.5. Him þa gyt sprecendum &amp; soþlice þa beorhtwolcn hig
oferscean &amp; þa efne com stefn of þam wolcne &amp; cwæþ, Her ys min
leofa sunu on þam me wel gelicaþ; Gehyrað hyne.
 17.6. &amp; þa hig þis gehyrdon hys leorningcnihtas hig feollon
on hyra ansyne &amp; hym swyþe adredon.
 17.7. He genealæhte þa &amp; hig æthran &amp; him to
cwæþ, Arisað &amp; ne ondrædaþ eow.
 17.8. Ða hig hyra eagan upphofon ne gesawon hig nænne buton
þone Hælend sylfne.
 17.9. &amp; þa hig of ðam munte eodon se Hælend hym bebead
&amp; þus cwæþ, nanum menn ne secgean ge þis ær mannes sunu of
deaþe arise.
 17.10. &amp; þa axodon hys leorningcnihtas hyne, hwæt
secgeað þa boceras þæt gebyrige ærest cuman Heliam?
 17.11. Ða andswarode he hym, witodlice Helias ys toweard &amp; he
geedniwað ealle þing.
 17.12. Soþlice ic eow secge þæt Helias com &amp; hig hyne ne
gecneowon ac hig dydon ymbe hyne swa hwæt swa hig woldon; &amp; swa ys
mannes sunu eac fram him to þrowigenne.
 17.13. Ða ongeton hys leorningcnihtas þæt he hyt sæde be
Iohanne þam fulluhtere.
 17.14. And þa he com to þære menegu him to genealæhte sum
mann gebigedum cneowum toforan him &amp; cwæþ.
 17.15. Drihten, gemiltsa minum suna for þam þe he ys fylleseoc
&amp; yfel þolað; Oft he fylþ on fyr &amp; gelomlice on wæter.
 17.16. &amp; ic brohte hyne to þinum leorningcnihtum &amp; hig ne
mihton hyne gehælan.
 17.17. Ða andswarode he him, Eala ge ungeleaffulle &amp; þwyre
cneores, hu lange beo ic mid eow; Hu lange forbere ic eow; Bringaþ hyne to me
hider.
 17.18. &amp; þa þreade se Hælend hyne &amp; se deofol hyne
forlet &amp; se cnapa wæs of þære tide gehæled.
 17.19. Ða genealæhton hys leorningcnihtas him to &amp; him to
cwædon diglice, Hwi ne mihte we hyne utadrifan?
 17.20. Þa cwæð he, for hyra ungeleafulnesse; Soþlice on
eornost ic eow secge gyf ge hæfdon geleafan swa senepes corn &amp; ge
cwædon to þissum munte, far heonone, þonne ferde he &amp; eow ne byð
ænig þing unmihtelic.
 17.21. Soþlice þis cynn ne byþ utadryfen buton þurh gebed
and fæsten.
 17.22. Ða hig wunedon on Galilea; þa cwæð se Hælend,
mannes sunu ys to syllenne on manna handa.
 17.23. &amp; hig ofsleað hyne &amp; he arist on þam þriddan
dæge; ða wurdon hig þearle geunrotsode.
 17.24. And þa he com to Cafarnaum þa genealæton to Petre
þa þæt gafol namon &amp; þus cwædon, Eower lareow ne gylt he
gafol?
 17.25. Þa cwæð he, gyse, he deð; &amp; þa he com into
þam huse þa cwæð se Hælend, Hwæt þincð þe, Symon; æt
hwam nimað cyningas gafol oððe toll, of hyra bearnum hwæðer ðe of
fremedum?
 17.26. Ða cwæþ he, of fremedum; þa cwæð he
eornostlice, þa bearn synt frige.
 17.27. Þeahhwæþere þæt we hi ne geunrotsigeon, gang to
þære sæ &amp; wurp þinne angel ut &amp; nim þone ærestan fisc
&amp; hys muþ geopena þu fintst ænne wecg on him; Nim þone &amp; syle
for me &amp; for þe.
 18.1. On þære tide genealæhton hys leorningcnihtas to þam
Hælende &amp; cwædon, Hwa wenst þu ys yldra on heofena rice?
 18.2. &amp; ða clypode se Hælend ænne lytling &amp; gesette
on hyra midlen.
 18.3. &amp; cwæþ, Soðlice ic secge eow buton ge beon
gecyrrede &amp; gewordene swa swa lytlingas ne ga ge on heofena rice.
 18.4. Swa hwylc swa hyne geeaþmet swa þes lytling se ys mara on
heofena rice.
 18.5. &amp; swa hwylc swa anne þilicne lytling on minum naman
onfehþ se onfehþ me.
 18.6. Soþlice seþe beswicð ænne of ðyssum lytlingum þe
on me gelyfað betere him ys þæt an cwyrnstan si to hys swyran gecnytt
&amp; si besenced on sæs grund.
 18.7. Wa þysum middangearde þurh swicdomas; Neod ys þæt
swycdomas cumon, þeahhwæðere wa þam menn þe swycdom þurh hyne
cymð.
 18.8. Gyf þin hand oððe þin fot þe swicað aceorf hyne
of &amp; awurp fram þe; Betere þe ys þæt þu ga wanhal oþþe healt
to life þonne þu hæbbe twa handa &amp; twegen fet &amp; sy on ece fyr
asend.
 18.9. &amp; gyf þin eage þe swicað ahola hyt ut &amp; awurp
hyt fram þe; Betere þe ys mid anum eage on life to ganne þonne þu si
mid twam asend on helle fyr.
 18.10. Warniað þæt ge ne oferhogian ænne of þysum
lytlingum þe gelyfað on me.
 18.11. Soðlice mannes sunu com to gehælenne þæt
forwearð.
 18.12. Hwæt ys eow geþuht gyf hwylc mann hæfð hund sceapa
&amp; him losað an of þam; Hu ne forlæt he þa nigon &amp; hundnigontig
on þam muntum &amp; gæð &amp; secþ þæt an þe forwearð?
 18.13. &amp; gyf hyt gelimpþ þæt he hyt fint soðlice ic
eow secge þæt he swyðor geblissaþ for þam anum þonne ofer þa
nigon &amp; hundnigontig þe na ne losedon.
 18.14. Swa nys willa beforan eowrum Fæder þe on heofenum ys
þæt an forwurþe of þisum lytlingum.
 18.15. Solice gyf þin broþor syngað wið þe ga &amp; styr
him betwux þe &amp; him sylfum; Gyf he þe gehyrð þu gestaþelast
þinne broðor.
 18.16. Gyf he þe ne gehyrð nim þonne gyt ænne oððe
twegen to þe þæt ælc word stande on twegra oððe þreora
gewittnesse.
 18.17. Gyf he hig ne gehyrð sege hyt geferræddene; Gyf he hig
ne gehyrð si he þe swa swa hæþen &amp; manfull.
 18.18. Soþlice ic secge eow swa hwylce swa ge gebindað ofer
eorþan þa beoþ gebundene on heofonum &amp; swa hwylce swa ge ofer
eorþan unbindaþ þa beoþ on heofonum unbundene.
 18.19. Eft ic eow secge gyf twegen of eow geþwæriað ofer
eorþan be ælcum þinge þe hig biddað hit gewurð him of minum
Fæder þe on heofonum ys.
 18.20. Ðær twegen oððe þry synt on minum naman
gegaderode þær ic eom on hyra midlene.
 18.21. Ða genealæhte Petrus to him &amp; cwæð, Drihten,
gyf min broþor syngaþ wið me mot ic him forgyfan oð seofon siþas?
 18.22. Ða cwæþ se Hælend, ne secge ic þe oð seofon
siðas ac oð seofon hundseofontigon siþon.
 18.23. Forþam ys heofena rice anlic þam cyninge þe hys
þeowas geradegode.
 18.24. &amp; þa he þæt gerad sette him wæs an broht se
him sceolde tyn þusend punda.
 18.25. &amp; þa he næfde hwanon he hyt agulde hyne het hys
hlaford gesyllan &amp; hys wif &amp; hys cild &amp; eall þæt he ahte.
 18.26. Þa astrehte se þeow hyne &amp; cwæð, Hlaford,
gehafa geþyld on me &amp; ic hyt þe eall agylde.
 18.27. Þa gemiltsode se hlaford him &amp; forgeaf him þone
gylt.
 18.28. Þa se þeowa uteode he gemette hys efenþeowan se him
sceolde an hund penega; &amp; he nam hyne þa &amp; forþrysmede hyne &amp;
cwæð, Agyf þæt þu me scealt.
 18.29. &amp; þa astrehte hys efenþeowa hyne &amp; bæd hyne
&amp; þus cwæð, Geþyldega &amp; ic hyt þe eall agyfe.
 18.30. He þa nolde ac ferde &amp; wearp hyne on cweartern
oððæt he him eall agefe.
 18.31. Ða gesawon hys efenþeowas þæt ða wurdon hig
swyðe geunrotsode &amp; comon &amp; sædon hyra hlaforde ealle þa
dæde.
 18.32. Ða clypode hys hlaford hyne &amp; cwæð to him, Eala
þu lyþra þeowa, eallne þinne gylt ic ðe forgeaf forþam þe ðu me
bæde.
 18.33. Hu ne gebyrede þe gemiltsian þinum efenðeowan swa swa
ic þe gemiltsode?
 18.34. Ða wæs se hlaford yrre &amp; sealde hyne þam witnerum
oð þæt he eall agulde.
 18.35. Swa deþ min se heofonlica Fæder gyf ge of eowrum
heortum eowrum broðrum ne forgyfaþ.
 19.1. And þa se Hælend geendode þas spræca he ferde fram
Galilea &amp; com on Iudeisce endas begeondan Iordanen.
 19.2. &amp; hym fyligdon mycele mænegu &amp; he hig gehælde
þær.
 19.3. Ða genealæhton him to Farisæi hyne costnigende &amp;
cwædon, is alyfed ænegum menn hys wif to forlætenne for ænegum
þinge?
 19.4. Ða andswarode he him, ne rædde ge se þe on fruman
worhte he worhte wæpmann &amp; wifmann.
 19.5. &amp; cwæþ, Forþam se mann forlætt fæder &amp;
modor &amp; hyne to his wife geþeot &amp; beoð twegen on anum flæsce?
 19.6. Witodlice ne synt hig twegen ac an flæsc; Ne getwæme
nan mann þa ðe God gesomnode.
 19.7. Ða cwædon hig, hwi het Moyses syllan hiwgedales boc
&amp; hig forlæton?
 19.8. Ða cwæð he, Moyses for eower heortan heardnesse lyfde
eow eower wif to forlætenne.
 19.9. Soþlice ic secge eow swa hwa swa forlætt hys wif buton
for forligere &amp; oþer fetað se unrihthæmð.
 19.10. &amp; se ðe forlætene æfter him nymð se
unrihthæmð ða cwædon hys leorningcnihtas, Gyf hyt swa ys þam menn
mid hys wife ne fremað nanum menn to wifienne.
 19.11. Ða cwæþ he, ne underfoð ealle menn þis word ac
þam þe hyt geseald ys.
 19.12. Soþlice synd belistnode þe of hyra modor innoþum
cumað &amp; eft synd belistnode þe hig sylfe belistnodon for heofena rice;
Undernyme seþe undernyman mæge.
 19.13. Þa wæron him gebrohte lytlingas to þæt he hys hand
on hig asette &amp; hig gebletsode; þa þreadon hys leorningcnihtas hig.
 19.14. Þa cwæð se Hælend, lætað þa lytlingas &amp;
nelle ge hig forbeodan cuman to me; Swylcra ys heofena rice.
 19.15. &amp; þa he him hys handa on asette þa ferde he
þanon.
 19.16. &amp; þa genealæhte him an mann to &amp; cwæþ, La
goda lareow, hwæt godes do ic þæt ic ece lif hæbbe?
 19.17. Ða cwæþ he, Hwæt axast þu me be gode; An God ys
god; Soþlice gyf þu wylt on lif becuman heald þa beboda.
 19.18. Ða cwæþ he, hwylce; ða cwæð se Hælend, ne
do þu mannslyht, ne do þu unrihthæmed, ne stel þu, ne sege þu lease
gewittnysee.
 19.19. Wurða þinne fæder &amp; modor, &amp; lufa þinne
nehstan swa þe sylfne.
 19.20. Þa cwæð se geonga, eall þiss ic geheold; Hwæt ys
me gyt wana?
 19.21. Ða cwæð se Hælend, Gyf þu wylt beon fullfremed
ga &amp; becyp eall þæt þu ahst &amp; syle hyt þearfum &amp; þonne
hæfst þu goldhord on heofone &amp; cum &amp; folga me.
 19.22. Ða se geonga mann gehyrde þis word þa eode he aweg
unrot soþlice he hæfde mycele æhta.
 19.23. Witodlice se Hælend cwæð to hys leorningcnihtum,
Soþlice ic eow secge þæt earfoðlice se welega gæð on godes rice.
 19.24. &amp; eft ic eow secge þæt eaðelicre byð þam
olfende to ganne þurh nædle eage þonne se welega on heofona rice ga.
 19.25. Ða hys leorningcnihtas þis gehyrdon hig wundrodun &amp;
cwædon, hwa mæg þis gehealdan?
 19.26. Þa cwæð se Hælend, uneaþelic þæt ys mid
mannum ac ealle þing synt mid gode eaþelice.
 19.27. Ða andswarode Petrus &amp; cwæð, Nu we forleton ealle
þingc &amp; folgodon þe; Hwæt byð us to mede?
 19.28. Ða cwæþ se Hælend, Soþ ic eow secge þæt ge
þe me folgodon on edcenninge þonne mannes sunu sitt on hys mægenþrymme
þæt ge sittað ofer twelf setl demende twelf mægða Israhel.
 19.29. &amp; ælc þe forlæt for minum naman hys hus oððe
hys gebroþru oððe swustra oþþe fæder oþþe modor oþþe wif
oþþe bearn oþþe land be hundfealdon he onfehþ lean &amp; hæfð
ece lif.
 19.30. Soþlice manega fyrmeste beoð ytemeste &amp; ytemeste
fyrmeste.
 20.1. Soþlice heofona rice ys gelic þam hiredes ealdre þe on
ærnemergen uteode ahyrian wyrhtan on hys wingeard.
 20.2. Gewordenre gecwydrædene þam wyrhtum he sealde ælcon
ænne penig wiþ hys dæges worce; He asende hig on hys wingeard.
 20.3. &amp; þa he uteode embe underntide he geseah oþre on
stræte idele standan.
 20.4. Ða cwæð he, ga ge on minne wingeard &amp; ic sylle eow
þæt riht byþ; &amp; hig þa ferdon.
 20.5. Eft he uteode embe þa sixtan &amp; nigoþan tide &amp;
dyde þam swa gelice.
 20.6. Þa embe þa endlyftan tide he uteode &amp; funde oþre
standende &amp; þa sæde he, Hwi stande ge her eallne dæg idele?
 20.7. Þa cwædon hig, forþam þe us nan mann ne hyrode; ða
cwæð he, &amp; ga ge on minne wingeard.
 20.8. Soþlice þa hyt wæs æfen geworden þa sæde se
wingeardes hlaford hys gerefan, Clypa þa wyrhtan &amp; agyf him heora mede;
Agynn fram þam ytemestan oþ þone fyrmestan.
 20.9. Eornostlice þa ðæ gecomon þe embe þa endlyftan
tide comon þa onfengon hig ælc his pening.
 20.10. &amp; þa þe þær ærest comon wendon þæt hig
sceoldon mare onfon; þa onfengon hig syndrige penegas.
 20.11. Ða ongunnon hig murcnian ongen þone hiredes ealdor.
 20.12. &amp; þus cwædon, þas ytemestan worhton ane tide
&amp; þu dydest hig gelice us þe bæron byrþena on þises dæges
hætan.
 20.13. Ða cwæð he andswarigende hyra anum, Eala þu freond,
ne do ic þe nænne teonan; Hu ne come þu to me to wyrceanne wið anum
peninge?
 20.14. Nim þæt þin ys &amp; ga; Ic wylle þysum ytemestan
syllan eal swa mycel swa þe.
 20.15. Oþþe ne mot ic don þæt ic wylle; Hwæþer þe
þin eage manful ys forþam þe ic god eom?
 20.16. Swa beoð þa fyrmestan ytemeste &amp; þa ytemestan
fyrmeste; Soþlice manega synt geclypede &amp; feawa gecorene.
 20.17. Ða ferde se Hælend to Hierusalem &amp; nam hys
leorningcnihtas onsundron &amp; þus cwæþ.
 20.18. Nu we farað to Hierusalem &amp; mannes sunu byþ geseald
þæra sacerda ealdrum &amp; bocerum; &amp; hig genyþeriað hyne to
deaþe.
 20.19. Þeodum to bysmrigenne &amp; to swingenne &amp; to ahonne
&amp; þam þryddan dæge he arist.
 20.20. Ða com to him Zebedeis bearna modor mid hyre bearnum hig
geeadmedende &amp; sum þingc fram him biddende.
 20.21. Þa cwæð he, hwæt wylttu; ða cwæð heo, sege
þæt þas mine twegen suna sittan an on þine swiþran healfe &amp; an
on þine wynstran on þinum rice.
 20.22. Ða andswarode him se Hælend, Gyt nyton hwæt gyt
biddaþ; Mage gyt drincan þone calic ðe ic to drincenne hæbbe; þa
cwædon hig, wyt magon.
 20.23. Ða cwæð he, witodlice gyt minne calic drincaþ; To
sittanne on mine swiþran healfe oððe on wynstran nys me inc to syllanne
ac þam þe hyt fram minum Fæder gegearwod ys.
 20.24. &amp; þa ða tyn leorningcnihtas gebulgon wiþ ða
twegen gebroðru.
 20.25. Þa clypode se Hælend hig to him &amp; cwæð, Wite
ge þæt ealdormenn wealdað hyra þeoda &amp; þa ðe synt yldran
habbað anwald on him.
 20.26. Ne byþ swa betweox eow.
 20.26. Ac swa hwylc swa wyle betweox eow beon yldra sy he eower
þen.
 20.27. &amp; se þe wyle betweox eow beon fyrmest sy he eower
þeow.
 20.28. Swa mannes sunu ne com þæt him man þenode ac þæt
he þenode &amp; sealde his sawle lif to alysednesse for manegum; Ge wilniað
to geþeonne on gehwædum þinge &amp; beon gewanod on þam mæstan
þinge; Witodlice þonne ge to gereorde gelaþode beoð ne sitte ge on
þam fyrmestan setlum þe læs þe arwurðre wer æfter þe cume &amp;
se husbonda hate þe arisan &amp; ryman þam oðron &amp; þu beo gescynd;
Gyf þu sitst on gereorde on þam ytemestan setle &amp; æfter þe cymþ
oþer gebeor &amp; se laþigenda cweþe to þe, site innor leof, þonne
byþ ðe arwurðlicor þonne þe man uttor scufe.
 20.29. And þa hig ferdon fram Hiericho; Him fyligde mycel
menegu.
 20.30. &amp; þa sæton twegen blinde wiþ ðone weg &amp;
gehyrdon þæt se Hælend ferde &amp; þa clypodon hig to him &amp;
cwædon, Drihten, gemiltsa unc, Dauides sunu.
 20.31. Ða bead seo menegu him þæt hig suwodon; þa clypodon
hig þæs ðe ma, Drihten, gemiltsa unc, Dauides sunu.
 20.32. Þa stod se Hælend &amp; clypode hig to him &amp;
cwæð, Hwæt wylle gyt þæt ic inc do?
 20.33. Ða cwædon hig, Drihten, þæt uncre eagan sin
geoponede.
 20.34. Ða gemiltsode he him &amp; hyra eagan æthran &amp; hig
sona gesawon &amp; fyligdon him.
 21.1. And þa he genealæhte Hierusalem &amp; com to Bethfage to
Oliuetes Dune þa sende he hys twegen leorningcnihtas.
 21.2. &amp; sæde him, Farað on þæt castel þæt foran
ongen eow ys &amp; þonne sona finde gyt ane assene getiggede &amp; hyre folan
mid hyre; Untigeað hig &amp; lædað to me.
 21.3. &amp; gyf hwa eow ænig þingc tocwyð secgeað þæt
Drihten hæfð þyses neode &amp; þonne forlæt he eow hrædlice.
 21.4. Eall þis wæs geworden þæt wære gefylled þæt
þurh Esaiam þone witegan gecweden wæs.
 21.5. Secgeað heahnesse dehter, nu þin cyning þe cymð to
gedæfte &amp; rit uppan tamre assene &amp; hyre folan.
 21.6. Þa ferdon hys leorningcnihtas &amp; dydon swa he him
bebead.
 21.7. &amp; læddon þa assene to him &amp; hyre folan; &amp;
ledon hyra reaf uppan hig &amp; setton hyne anuppan.
 21.8. Witodlice þæt folc strehton hyra reaf on þone weg;
Sume heowun þæra treowa bogas &amp; strewodun on þone weg.
 21.9. Þæt folc þæt þar beforan ferde &amp; þæt
þaræfter ferde clypodon &amp; cwædon, hal sy þu Dauides sunu; Sy
gebletsod seþe com on Drihtenes naman; Sy him hæl on hehnessum.
 21.10. Ða he ferde to Ierusalem þa wearð eall seo burhwaru
onstyred &amp; cwædon, hwæt is þes?
 21.11. Þa cwæð þæt folc, þis ys se Hælend witega
of Nazareth on Galiglea.
 21.12. Þa se Hælend into þam temple eode he adraf ut ealle
þa þe ceapodun innan þam temple &amp; þara mynetera sceamelas &amp;
hyra setlu þara þe culfran sealdon he tobræc.
 21.13. &amp; cwæþ to him, hyt ys awriten, min hus ys gebedhus,
witodlice ge worhtun þæt to þeofa cote.
 21.14. Ða eodan to him þa blindan and þa healtan &amp; he hi
gehælde.
 21.15. Witodlice þa ðara sacerda ealdras &amp; þa boceras
gesawun þa wundru þe se Hælend worhte &amp; gehyrdon hu þa cild
clypodun on þam temple &amp; cwædon, sy Dauides sunu hal; ða wæron
hig yrre.
 21.16. &amp; cwædun, gehyrst þu hwæt þas cwæðaþ;
þa cwæð he witodlice, ne ræddon ge næfre, þu fulfremedest lof of
cilda &amp; of sacerda muþe?
 21.17. &amp; he forlet hi þa &amp; ferde of þære byrig to
Bethania &amp; lærde hi þar be Godes rice.
 21.18. On morgen þa he eft to þære byrig for þa hingrede
hyne.
 21.19. &amp; he geseh an fictreow wið þone weg; þa eode he to
him &amp; ne funde on him buton þa leaf ane; ða cwæð he, ne wurþe
næfre weastm of þe acenned; ða sona forscranc þæt fictreow.
 21.20. &amp; his leorningcnihtas wundrodon &amp; cwædon, loca nu
hu hrædlice þæt fictreow forscranc.
 21.21. Þa andswarode he him &amp; cwæð, Soþ ic eow secge
gyf ge habbað geleafan &amp; ne twyniað ne do ge na þæt an be þam
fictreowe ac eac þeh ge cweþan to þisum munte ahefe þe upp &amp; feall
innan þa sæ.
 21.22. &amp; ealles þæs þe ge biddað ge beoð tiþa gyf
ge gelyfað.
 21.23. Ða he com into þam temple þa comon þara sacerda
ealdras him to &amp; cwædon, On hwylcre mihte wyrcsð þu þas þing
&amp; hwa sealde þe þisne anweald?
 21.24. Þa answarode se Hælend him &amp; cwæð, &amp; ic
ahsige eow anre spræce; Gyf ge me þa spræce secgeað þonne secge ic
eow on hwylcum anwealde ic þas þing wyrce.
 21.25. Hwæðer wæs Iohannes fulluht þe of heofonum þe of
mannum; ða cwædon hig betwux him, gyf we secgaþ of heofone þonne
cwyð he forhwam ne gelyfde ge him.
 21.26. Gyf we secgað of mannum we ondrædað þis folc; Ealle
hig hæfdon Iohannem for anne witegan.
 21.27. Ða andswaredon hig &amp; cwædon, we nyton; þa
cwæþ he, ne ic eow ne secge of hwylcum anwealde ic þas þing wyrce.
 21.28. Hu þincð eow; An mann hæfde twegen suna; þa
cwæð he to þam yldran suna, ga &amp; wyrce todæg on minum wingerde.
 21.29. Ða cwæð he, ic nelle; Eode þeh syðþan to þam
wingerde.
 21.30. Þa cwæð he ealswa to þam oðrum; ða andswarode
se him &amp; cwæð, hlaford, ic ga; &amp; ne eode swaþeah.
 21.31. Hwæðer þara twegra dyde þæs fæder willan;
þa cwædon hig, se æftera; þa cwæð se Hælend to him, Soð ic
eow secge þæt manfulle &amp; myltystran gað beforan eow on Godes rice.
 21.32. Iohannes com on rihtwisnesse wege &amp; ge ne gelyfdon him;
Witodlice manfulle &amp; myltysran gelyfdon &amp; ge gesawon &amp; ne dydon
syðþan nane dædbote þæt ge gelyfdon on him.
 21.33. Gehyraþ nu oþer bigspel; Sum hiredes ealdor wæs se
plantode wingerd &amp; betynde hyne &amp; sette þæron winwringan &amp;
getimbrode anne stypel &amp; gesette þone mid eorþtylion &amp; ferde on
elþeodignysse.
 21.34. Þa ðara weastma tid genealæhte þa sende he hys
þeowas to þam eorðtylion þæt hig onfengon his wæstmas.
 21.35. Ða namon hig hys þeowas &amp; swungon sumne, sumne hig
ofslogun sumne hig oftorfodun.
 21.36. Ða sende he eft oðre þeowas selran þonne þa
ærran wæron ða dydon hig þam gelice.
 21.37. Æt nehstan he sende hys sunu him to &amp; cwæð, Hig
forwandiað þæt hig ne don minum suna swa.
 21.38. Witodlice þa ða tylian þone sunu gesawun þa
cwædon hig betwyx him, ðes ys yrfenuma; Uton gan &amp; ofslean hyne &amp;
habban us hys æhta.
 21.39. Ða namon hig &amp; ofslogon hyne &amp; awurpon wiðutan
þone wingeard.
 21.40. Hwæt deþ ðes wingeardes hlaford þam eorþtylion
þonne he cymð?
 21.41. Ða cwædon hig, he fordeð þa yfelan mid yfele &amp;
gesett hys wingerd myd oþrum tilion þe him hys wæstm hyra tidon agyfon.
 21.42. Ða cwæð se Hælynd, ne rædde ge næfre on
gewritum, Se stan þe ða timbriendan awurpon ys geworden to þære hyrnan
heafde; ðys ys fram drihtne gewordyn &amp; hyt ys wundorlic on urum eagum.
 21.43. Forþam ic secge eow þæt eow byð ætbroden Godes
rice &amp; byð geseald þære þeode þe hys earnað.
 21.44. And se þe fylþ uppan þysne stan he byð tobrysed
&amp; he tobrysð þone ðe he onuppan fylð.
 21.45. Þa þæra sacerda ealdras &amp; þa Pharisei hys
bigspel gehyrdon þa ongeton hig þæt he hit sæde be him.
 21.46. Hi sohton hyne &amp; ondredon þæt folc forþam þe hi
hæfdon hyne for ænne witegan.
 22.1. Ða sæde he hym eft oðer bigspel &amp; þus
cwæð.
 22.2. Heofona rice ys gelic gewurden þam cyninge þe macude hys
suna gyfata.
 22.3. &amp; sende his þeowas &amp; clypode þa gelaðodan to
þam gyftum; þa noldon hi cuman.
 22.4. Þa sende he eft oðere þeowas &amp; sæde þam
gelaþedon, nu ic gegearwode mine feorme, mine fearras &amp; mine fugelas synt
ofslegene &amp; ealle mine þing synt gearwe; Cumað to þam gyftum.
 22.5. Ða forgymdon hig þæt &amp; ferdun sum to his tune, sum
to hys manggunge.
 22.6. &amp; þa oþre namon hys þeowas &amp; mid teonan
geswencton &amp; ofslogon.
 22.7. Ða se cyning þæt gehyrde þa wæs he yrre &amp;
sende hys here to &amp; fordyde þa manslagan &amp; hyra burh forbærnde.
 22.8. Þa cwæð he to hys þeowum, witodlice þas gyfta synt
earwe, ac þa ðe gelaþode wæron ne synt wyrþe.
 22.9. Gað nu witodlice to wega gelætum &amp; clypiaþ to
þisum gyftum swa hwylce swa ge gemeton.
 22.10. Ða eodon þa þeowas ut on þa wegas &amp; gegaderedon
ealle ða þe hig gemetton, gode &amp; yfele; þa wærun þa gyfthus mid
sittyndum mannum gefyllede.
 22.11. Ða eode se cyning in þæt he wolde geseon þa ðe
þær sæton, þa geseah he þær ænne mann þe wæs mid
gyftlicum reafe gescryd.
 22.12. Þa cwæð he, la freond, humeta eodest þu in &amp;
næfdest gyftlic reaf; ða gesuwode he.
 22.13. &amp; se cyning cwæþ to hys þenon, gebindað hys
handa &amp; hys fet &amp; wurpaþ hyne on þa uttran þystro þær byþ
wop &amp; toþa gristbitung.
 22.14. Witodlice manega synt gelaþode &amp; feawa gecorene.
 22.15. Ða ongunnon þa Pharisei rædan þæt hig woldon
þone Hælend on hys spræce befon.
 22.16. Þa sendon hi him hyra leorningcnihtas to mid þam
Herodianiscum &amp; þus cwædon, lareow, we witon þæt þu eart
soðfæst &amp; þu lærst Godes weg mid soðfæstnysse &amp; ðu ne
wandast for nanon menn ne þu ne besceawast nanes mannes had.
 22.17. Sege us hwæt þincð þe ys hyt alyfed þæt man
Casere gaful sylle þe na?
 22.18. Þa se Hælend hyra facn gehyrde, þa cwæð he, la
licceteras, hwi fandige ge min?
 22.19. Ætgywað me þæs gafoles mynyt; ða brohton hi him
anne peninc.
 22.20. Ða cwæð se Hælend to him, hwæs anlicnys ys
þis &amp; ðis ofergewrit?
 22.21. Hig cwædon, þæs Casyres; ða cwæð he, agyfað
þam Casere þa þing þe ðæs Casyres synt, &amp; Gode þa ðing
þe Godes synt.
 22.22. Þa hig þæt gehyrdon þa wundrodon hig &amp; forleton
hyne &amp; ferdon onweg.
 22.23. On þam dæge comon to him Saducei þa secgeað
þæt nan æryst ne sy; &amp; hig axodon hyne.
 22.24. &amp; cwædon, lareow, Moyses sæde gif hwa dead syg
&amp; bearn næbbe þæt his broðor nyme hys wif &amp; stryne him
bearn.
 22.25. Witodlice mid us wærun seofun gebroþru; &amp; se forma
fette wif &amp; forðferde &amp; læfde hys breþer his wif butan bearne.
 22.26. &amp; se oðer ealswa, &amp; se þrydda oþ ðone
seofoþan.
 22.27. Þa æt siþemestan forþferde þæt wif.
 22.28. Hwylces þæra sufona byð þæt wif on þam
æriste; Ealle hig hæfdon hig.
 22.29. Ða andswarode se Hælend hym &amp; cwæð, ge
dweliað &amp; ne cunnon halige gewritu ne Godes mægen.
 22.30. Witodlice ne wifiað hig ne hig ne ceorliað on þam
æryste ac hig synt swylce Godes englas on heofone.
 22.31. Ne rædde ge be deadra manna æryste þæt eow fram
Gode gesæd wæs.
 22.32. Ic eom Abrahames God &amp; Isaaces God &amp; Iacobes God;
Nys God na deadra ac lybbyndra.
 22.33. Þa þæt folc þæt gehyrde þa wundrudon hig hys
lare.
 22.34. Þa þa Phariseiscean gehyrdon þæt he het þa
Saduceiscan stylle beon; þa eodon hig togædere.
 22.35. &amp; an þe wæs þære æys lareow axode hyne
&amp; fandode hys þus cweðende.
 22.36. La lareow, hwæt ys þæt mæste bebod on þære
æ?
 22.37. Ða cwæð se Hælend, lufa Drihten þinne God on
ealre þinre heortan &amp; on ealre þinre sawle &amp; on eallum þinum
mode.
 22.38. Þis ys þæt mæste &amp; þæt fyrmyste bebod.
 22.39. Oþyr ys þysum gelic, lufa þinne nehstan swa swa þe
sylfne.
 22.40. On þysum twam bebodum byþ gefylled eall seo æ.
 22.41. Þa þa Pharisciscean gegaderude wærun þa cwæð
se Hælynd.
 22.42. Hwæt þincð eow be Criste, hwæs sunu ys he; Hig
cwædun, Dauides.
 22.43. Ða cwæð se Hælend, hwi clypað Dauid hyne on
gaste Drihtyn &amp; cwyð.
 22.44. Drihten cwæð to minum Drihtne, site on mine swyþran
healfe oðþæt ic gesette þine fynd þe to fotscamole?
 22.45. Gyf Dauid hyne on gaste Dryhten clypað, hu ys he hys
sunu?
 22.46. Ða ne mihton hig him nan word andswarian, ne nan ne dorste
of ðam dæge hyne nan þing mare axigean.
 23.1. Þa spræc se Hælynd to þam folce &amp; to hys
leorningcnyhton.
 23.2. &amp; cwæð, boceras &amp; Pharisei sætun ofer Moyses
lareowsetl.
 23.3. Healdað &amp; wyrceað swa hwæt swa hig secgeaþ &amp;
ne do ge na æfter heora worcum; Hig secgeað &amp; ne doð.
 23.4. Hig bindað hefige byrþyna þe man aberan ne mæg &amp;
lecgeað þa uppan manna exla &amp; nellað hig þa mid heora fingre
æthrinan.
 23.5. Ealle heora worc hig doð þæt menn hi geseon; Hig
tobrædað hyra healsbæc &amp; mærsiað heora reafa fnadu.
 23.6. Hig lufigeað þa fyrmystan setl on gebeorscypum &amp; þa
fyrmystan lareowsetl on gesomnungum.
 23.7. &amp; þæt hig man grete on strætum &amp; þæt
menn hig lareowas nemnon.
 23.8. Ne gyrne ge þæt eow man lareowas nemne; An ys eower
lareow, ge synt ealle gebroþru.
 23.9. &amp; ne nemne ge eow fædyr ofer eorþan; An ys eower
Fædyr se þe on heofonum ys.
 23.10. Ne eow man ne nemne lareowas for þam an Crist is eower
lareow.
 23.11. Seþe eower yltst sy beo se eower þen.
 23.12. Witodlice se þe hyne uppahefð se byþ genyþerud,
&amp; se þe hyne sylfne geeaðmet se byð uppahafyn.
 23.13. Wa eow bocyras &amp; Pharisei, liccetteras, forþam ge
belucað heofona rice beforan mannum; Ne ge in ne gaþ ne ge ne geþafiað
þæt oðre ingan.
 23.15. Wa eow bocyras &amp; Pharisei, liccetteras, forþam ge
befarað sæ &amp; eorþan þæt ge don anne elþeodine &amp; þonne
he gewordyn byð ge gedoð hyne helle bearn twyfealdlicor þonne eow.
 23.16. Wa eow blindan latteowas, ge secgeað swa hwylc swa
swereþ on temple þæt he ys naht, swa hwa swa swereð on þæs
temples golde se ys scyldig.
 23.17. Eala ge dysegan &amp; blindan, hwæþer ys mare, ðe
þæt gold þe þæt templ ðe þæt gold gehalgað?
 23.18. &amp; swa hwa swa swereð on þam weofode þæt ys
naht, swa hwylc swa swereþ on þære offrunge þe ofer þæt weofud ys
se ys gyltig.
 23.19. Eala ge blindan, hwæþer ys mare þe offrung þe
þæt weofud þe gehalgað þa offrunge?
 23.20. Witodlice seþe swereþ on weofude he swereð on him
&amp; on eallum þam þe him ofer synt.
 23.21. &amp; se þe swereð on temple he swereð on him &amp; on
þam þe him on eardiað.
 23.22. &amp; seðe swerað on heofonan he sweryð on Godes
þrymsetle &amp; on þam þe ofer þæt sitt.
 23.23. Wa eow boceras &amp; Pharisei liccetteras, ge þe
teoðiað mintan &amp; dile &amp; cvmyn &amp; ge forleton þa þing þe
synt hefegran, þære æ, dom &amp; mildheortnysse &amp; geleafan; þas
þing hyt gebyrede þæt ge dydon &amp; þa oðre ne forletun.
 23.24. La blindan latteowas, ge drehnigeað þone gnætt aweg
&amp; drincað þone olfynd.
 23.25. Wa eow boceras &amp; Pharisei, liccetteras, forþam ge
clænsiað þæt wiðutan ys caliceas &amp; dixas, &amp; ge synt innan
fulle reaflaces &amp; unclænnysse.
 23.26. Eala þu blinda Phariseus, clænsa æryst þæt
wiðinnan ys calicys &amp; discys þæt hyt si clæne þæt wiðutan
ys.
 23.27. Wa eow bocyras &amp; Pharisei, liccetteras, forþam ge synt
gelice hwitum byrgenum þa þinceað mannum utan wlitige &amp; hig synt
innan fulle deadra bana &amp; ealre fylþe.
 23.28. &amp; swa ge ætywað mannum utan rihtwise, innan ge synt
fulle liccettunge &amp; unrihtwisnesse.
 23.29. Wa eow bocyras &amp; Pharisei, liccetteras, ge þe
timbriað witegena byrgene &amp; glengað rihtwisra gemyndstowa, &amp; ge
cweþað, gyf we wærun on ure fædera dagum nære we heora geferan on
þæra witegena blodes gyte.
 23.31. Witodlice ge synt eow sylfum to gewittnysse þæt ge synt
þæra bearn ðe ofslogon þa witegan.
 23.32. &amp; gefylle ge þæt gemet eowra fædera.
 23.33. Eala ge næddran &amp; næddrena cynn, hu fleo ge fram
helle dome?
 23.34. Ic sende to eow witegan &amp; wise bocyras &amp; ge hig
ofsleað &amp; hoð &amp; swingað on eowrum gesomnungum &amp; ge hig
ehtað of byrig on byrig.
 23.35. Þæt ofer eow cume ælc rihtwis blod þe wæs
agoten ofer eorþan fram Abelys blode þæs rihtwisan oð Zacharias blod
Barachias suna þone ge ofslogon betwyx þam temple &amp; þam weofode.
 23.36. Soþ ic eow secge ealle þas þing cumaþ ofer þas
cneorisse.
 23.37. Eala Ierusalem, eala Gerusalem, þu þe witegan ofslihst
&amp; mid stanum oftorfast þa ðe to þe asende synt, swiðe oft ic wolde
þine bearn gegaderigan swa seo henn hyre cicenu under hyre fyþeru
gegaderað &amp; þu noldest.
 23.38. Witodlice nu byþ eower hus eow weste forlæten.
 23.39. Soð ic secge eow, ne geseoþ ge me heononforð ær
þam þe ge secgeon, sy gebletsod seþe com on Drihtnes naman.
 24.1. &amp; þa se Hælend uteode of þam temple, him
togenealæhton hys leorningcnihtas þæt hi him ætywdon þæs
temples getimbrunge.
 24.2. Þa andswarode he him &amp; cwæð, geseoþ ge eall
þis; Soð ic secge eow, ne bið her læfed stan uppan stane þe ne beo
toworpen.
 24.3. Ða he sæt uppan Oliuetes Dune, þa comun hys
leorningcnihtas dihlice &amp; cwædon, sege us hwænne þas ðing
gewurþun, &amp; hwilc tacn si þines tocymys &amp; worulde geendunge?
 24.4. Ða andswarode he him &amp; cwæð, warniað þæt
eow nan ne beswice.
 24.5. Manega cumaþ on minum naman &amp; cweðaþ, Ic eom Crist,
&amp; beswicaþ manega.
 24.6. Witodlice ge gehyrað gefeoht &amp; gefeohta hlisan;
Warnigeað þæt ge ne beon gedrefede; ðas þing sceolun gewurþan ac
nys þonne gyt se ende.
 24.7. Þeod winð ongen þeode &amp; rice ongen rice &amp;
manncwealmas beoð &amp; hungras wide geond land &amp; eorþan styrunga.
 24.8. Ealle þas þing synt þæra sara anginnu.
 24.9. Ðonne syllað hi eow on gedrefednysse &amp; ofsleað eow
&amp; ealle menn eow hatigeað for minum naman.
 24.10. &amp; þonne beoð manega ungetrywsode &amp; belæwað
betwyx him &amp; hatigað him betwynan.
 24.11. &amp; manega.
 24.11. Lease witegan cumað &amp; beswicað manega &amp; forþam
þe unryhtwisnys rixað manegra lufu acolaþ.
 24.13. Witodlice se þe þurhwunað oð ende se byþ hal.
 24.14. &amp; þis godspel byþ bodod ofer ealle eorþan on
gewittnysse eallum þeodum &amp; þonne cymð seo geendung.
 24.15. Ðonne ge geseoð þa onsceonunge þære toworpennysse
þe se witega gecwæð Daniel, þa he stod on haligre stowe; Ongyte se
ðe hit ræt.
 24.16. Fleon þonne to muntum þa þe on Iudea lande synt.
 24.17. &amp; se þe ys uppan hys huse ne ga he nyþyr þæt he
ænig þing on his huse fecce.
 24.18. &amp; se þe is on æcyre ne cyrre he þæt he hys
tunecan nyme.
 24.19. Wa eacniendum &amp; fedendum on þam dagum.
 24.20. Biddað þæt eower fleam on wintra oððe on
restedæge ne gewurþe.
 24.21. Witodlice þonne byð swa mycel gedeorf swa næs of
middangeardes fruman oþ þis ne nu ne gewurð.
 24.22. &amp; buton þa dagas gescyrte wærun nære nan mann
hal gewordyn, ac for þam gecorenum þe he geceas þa dagas beoð
gescyrte.
 24.23. Ðonne gyf eow hwa segð, nu Crist ys her oþþe
ðær, ne gelyfe ge him.
 24.24. Þonne cumað lease Cristas &amp; lease witegan &amp;
doð mycle tacn &amp; forebeacn þæt ða beoþ on gedwolan gelædde,
gyf hyt beon mæg, þe gecorene wærun.
 24.25. Witodlice ic hyt eow foresæde.
 24.26. Gyf hig eow secgeað, her he ys on westene, ne fare ge ut;
Gyf hig secgeað, her he is on þurhferun, ne gelyfe ge.
 24.27. Witolice swa swa ligyt færð fram estdæle &amp;
ætywð oþ westdæl swa byð mannes suna tocyme.
 24.28. Swa hwær swa hold byþ þæder beoð earnas
gegaderude.
 24.29. Sona æfter þæra daga gedrefydnesse seo sunne byð
forsworcen &amp; se mona hys leoht ne sylð &amp; steorran feallaþ of
þære heofenan &amp; þære heofenan mægenu beoþ astyrede.
 24.30. &amp; þonne ætywð mannes suna tacn on heofonan; &amp;
þonne wepað ealle eorþan mægþa &amp; geseoð mannes sunu cumende on
heofonan genipod mid myclum mægene &amp; mægenþrymme.
 24.31. &amp; he asent hys englas mid byman &amp; mycelre stefne
&amp; hi gegaderigað hys gecorenan of feower middaneardes endum, of heofona
heahnyssum oð hyra gemæru.
 24.32. Leornigeað bigspell be þam fictreowwe; þonne hys twig
byþ hnesce &amp; leaf acennede ge witun þæt sumor ys gehende.
 24.33. &amp; wite ge swa þonne ge þas þing gesoð þæt
he ys on durum gehende.
 24.34. Soð ic secge eow þæt ðeos cneorys ne gewit
ærþam þe ealle þas þing gewurðon.
 24.35. Heofone &amp; eorþe gewitað witodlice mine word ne
gewitað.
 24.36. Nat nan mann be þam dæge ne be þære tide ne
furðun englas buton Fæder ana.
 24.37. Witodlice swa swa on Noes dagum wæs swa byð mannes suna
tocyme.
 24.38. Swa hi wærun on þam dagum ær þam flode, etende
&amp; drincynde &amp; wifigende &amp; gyfta syllende, oð þone dæg þe
Noe on þa earce eode.
 24.39. &amp; hi nysðon ær þæt flod com &amp; nam hig
ealle, swa byð mannes suna tocyme.
 24.40. Ðonne beoð twegen on æcyre, an byð genumen &amp;
oðer byþ læfyd.
 24.41. Twa beoð æt cwyrne grindende, an byð genumen &amp;
oðer byþ læfed; Twegen beoþ on bedde, an byð genumen &amp; oþer
byð læfed.
 24.42. Wacigeað witodlice forþam þe ge nyton on hwylcyre tide
eower hlaford cuman wyle.
 24.43. Witað þæt gyf se hiredes ealdor wiste on hwylcere
tide se þeof towerd wære witodlice he wolde wacigean &amp; nolde
geþafigen þæt man hys hus underdulfe.
 24.44. &amp; forþam beo ge gearwe forþam ðe mannes sunnu wyle
cuman on þære tide þe ge nyton.
 24.45. Wens þu hwa sy getrywe &amp; gleaw þeow þone geset hys
hlafurd ofer his hired þæt he him on tide mete sylle?
 24.46. Eadi ys se þeow þe hys hlafurd hyne gemet þus dondne
þonne he cymð.
 24.47. Soþ ic eow secge þæt ofer eall þæt he ah he hyne
gesett.
 24.48. Gyf se yfela þeowa ðencþ on hys heortan &amp; cwyþ
min hlafurd uferað hys cyme.
 24.49. &amp; agynð beatan hys efenþeowas &amp; yt &amp;
drincþ mid druncenum.
 24.50. Þonne cymþ ðæs weles hlaford on þam dæge ðe
he na ne wenþ &amp; on ðære tide þe he nat.
 24.51. &amp; todælþ hyne &amp; asett hys dæl mid
liccetterum þær byþ wop &amp; toþa gristbitung.
 25.1. Þonne byþ heofena rice gelic þam tyn fæmnum þe
ða leohtfatu namon &amp; ferdon ongen þone brydguman &amp; þa bryde.
 25.2. Hyra fif wæron dysige &amp; fif gleawe.
 25.3. Ac þa fif dysegan namon leohtfatu &amp; ne namon nanne ele
mid hym.
 25.4. Ða gleawan namon ele on hyra fatum mid þam leohtfatum.
 25.5. Ða se brydguma ylde þa hnappudon hig ealle &amp; slepun.
 25.6. Witodlice to middyre nihte man hrymde &amp; cwæþ, nu se
brydguma cymð; Farað him togenys.
 25.7. Þa aryson ealle þa fæmnan &amp; glengdon heora
leohtfatu.
 25.8. Ða cwædon þa dysegan to þam wisum; syllaþ us of
eowrum ele forþam ure leohtfatu synt acwencte.
 25.9. Ða andswarudun þa gleawan &amp; cwædun, nese, þe
læs þe we &amp; ge nabbon genoh; Gaþ to þam cypendum &amp; bycgað
eow ele.
 25.10. Witodlice þa hig ferdun &amp; woldon bycgean þa com se
brydguma &amp; þa ðe gearwe wærun eodun in mid him to þam gyftum &amp;
seo duru wæs belocyn.
 25.11. Ða æt nehstan comon þa oðre fæmann &amp;
cwædun, Dryhtyn, Dryhtyn, læt us in.
 25.12. Ða andswarode he heom &amp; cwæð, Soþ ic eow secge,
ne cann ic eow.
 25.13. Witodlice waciað forþam ðe ge nyton ne þone dæg
ne þa tide.
 25.14. Sum mann ferde on elþeodinysse &amp; clypode hys þeowas
&amp; betæhte hym hys æhta.
 25.15. &amp; anum he sealde fif pund, sumum twa, sumum an,
æghwylcum be hys agenum mægene &amp; ferde sona.
 25.16. Ða ferde se þe ða fif pund underfeng &amp; gestrynde
oþre fife.
 25.17. &amp; ealswa se ðe þa twa underfeng gestrynde oðre
twa.
 25.18. Witodlice se þe þæt an underfeng ferde &amp; bedelf
hyt on eorðan &amp; behydde hys hlafurdes feoh.
 25.19. Witodlice æfter miclum fyrste com þæra þeowa
hlafurd &amp; dyhte hym gerad.
 25.20. Ða com se þe ða fif pund underfeng &amp; brohte oþre
fife &amp; cwæð, Hlafurd, fif pund þu sealdest me; Nu ic gestrynde
oðre fife.
 25.21. Ða cwæþ hys hlaford to hym, beo bliþe, þu goda
þeow &amp; getrywa, forþam ðe þu wære getrywe ofer lytle þing ic
gesette þe ofer mycle; Ga into þines hlafordes blisse.
 25.22. Þa com se þe þa twa pund underfeng &amp; cwæð,
Hlaford, twa pund þu me sealdest; Nu ic hæbbe gestrynyd oðre twa.
 25.23. Ða cwæð hys hlaford to hym, geblissa, þu goda
þeowa &amp; getrywa, forþam ðe þu wære getrywe ofer feawa ofer fela
ic ðe gesette; Ga on þines hlafordes gefean.
 25.24. Ða com se þe þæt an pund underfeng &amp; cwæð,
Hlaford, ic wat þæt ðu eart heard mann; þu ripst þær ðu ne
seowe &amp; gaderast þær ðu ne sprengdest.
 25.25. &amp; ic ferde ofdræd &amp; behydde þin pund on
eorþan; Her þu hæfst þæt ðin ys.
 25.26. Ða andswarode hys hlaford him &amp; cwæþ þu yfela
ðeow &amp; slawa, ðu wistest þæt ic rype þær ic ne sawe &amp; ic
gaderige þær ic ne stredde.
 25.27. Hyt gebyrede þæt þu befæstest min feoh mynyterum
&amp; ic name þænne ic come þæt min ys mid þam gafole.
 25.28. Anymaþ þæt pund æt hym &amp; syllað þam þe
me ða tyn pund brohte.
 25.29. Witodlice ælcon þæra þe hæfð man sylþ &amp;
he hæfð genoh, ðam þe næfð þæt hym þincð þæt he
hæbbe þæt hym byð ætbrodyn.
 25.30. &amp; wurpað þone unnyttan þeowan on þa uttran
þystru þær byð wop &amp; toþa gristbitung.
 25.31. Witudlice þonne mannes sunu cymð on hys mægenþrymme
&amp; ealle englas mid him þonne sitt he ofer hys mægenþrymmes setl.
 25.32. &amp; ealle þeoda beoþ toforan hym gegaderude; &amp; he
asyndrað hi hym betwynan swa swa se hyrde asyndraþ ða scep fram
tyccenum.
 25.33. &amp; he gesett þa scep on hys swiðran healfe &amp; þa
tyccenu on hys wynsteran healfe.
 25.34. Cumað, ge gebletsode mines Fæder, &amp; onfoð
þæt rice þæt eow gegearwod ys of middaneardes frymþe.
 25.35. Me hingrode &amp; ge me sealdon etan; Me þyrste &amp; ge
me sealdun drincan; Ic wæs cuma &amp; ge me inlaþodon.
 25.36. Ic wæs nacud &amp; ge me scryddon; Ic wæs untrum &amp;
ge eodun to me; Ic wæs on cwearterne &amp; ge comon to me.
 25.37. Þonne andswariað þa rihtwisan &amp; cweþað,
Drihten, hwænne gesawe we ðe hingrigendne &amp; we ðe feddon,
þyrstendne &amp; we ðe drinc sealdon?
 25.38. Hwænne gesawe we þæt ðu cuma wære &amp; þe
inlaþodon oððe nacodne &amp; we þe scryddon.
 25.39. Oððe on cwearterne &amp; comon to þe?
 25.40. Ðonne andswarað se cyning hym &amp; cwyþ to heom,
soþ ic eow secge swa lange swa ge dydon anum of ðysum minum læstum
gebroðorum swa lange ge hyt dydon me.
 25.41. Þonne segþ he þam þe beoð on hys wynstran healfe,
gewitað awyrgyde fram me on þæt ece fyr þe ys deofle &amp; hys englum
gegearwud.
 25.42. Witodlice me hingryde &amp; ge ne sealdon me etan; Me
þyrste &amp; ge me drincan ne sealdun.
 25.43. Ic wæs cuma &amp; ge me ne in ne gelaþodun; Ic wæs
nacod &amp; ge ne scryddon me; Ic wæs untrum &amp; on cwearterne &amp; ge ne
comon æt me.
 25.44. Ðonne andswarigeaþ hym þa &amp; cweðaþ, Dryhtyn,
hwænne gesawe we þe hingrigendne oððe þyrsþendne oðþe cuman
oððe untrumne oþþe on cwearterne &amp; we ne þenedon þe?
 25.45. Þonne andswarað se cyning heom &amp; cwyð, soþ ic
eow secge swa lange swa ge ne dydon anum of þysum læstum ne dyde ge hyt
me.
 25.46. &amp; þonne farað hig on ece susle &amp; þa rihtwisan
on þæt ece lif.
 26.1. Witodlice þa se Hælend hæfde ealle þas spræca
geendud þa cwæð he to hys leorningcnihtum.
 26.2. Wite ge þæt æfter twam dagum beoð Eastro &amp;
mannes bearn byð geseald þæt he si on rode ahangen.
 26.3. Ða wæron gesamnode þa ealdras þæra sacerda &amp;
hlafordas þæs folces to ðæra sacerda ealdres botle þe wæs
genemned Kaiphas.
 26.4. &amp; hig hæfdon mycel gemot þæt hig woldon þone
Hælend mid facne besyrwan &amp; ofslean.
 26.5. Hig cwædon witodlice sume þæt hyt ne mihte beon on
þam freolsdæge þe læs to mycel styrung wurde on þam folce.
 26.6. Ða se Hælynd wæs on Bethania on Symones huse þæs
hreoflan.
 26.7. Ða genealæhte him to sum wif; Seo hæfde box mid
deorwyrðre sealfe &amp; ageat uppan hys heafud þær he sæt.
 26.8. Þa gesawun hys leorningcnihtas þæt &amp; wurdon
gebolgene &amp; cwædon, to hwan ys þiss forspilled?
 26.9. Þis mihte beon geseald to myclum wurþe &amp; þearfum
gedæled.
 26.10. Þa se Hælend hyt wiste þa cwæð he to heom, hwi
synt ge grame þysum wife; Witodlice god weorc heo worhte on me.
 26.11. Symle ge habbað þearfan mid eow ac ge nabbað me
symle.
 26.12. Heo dyde þas sealfe on minne lichaman þæt ic wære
gesmyryd to bebyrgynne.
 26.13. Soð ic secge eow, swa hwær swa þys godspel byð
gebodud on eallum middanearde byð gesæd on hyre gemynd þæt heo ðiss
dyde.
 26.14. Ða ferde an of þam twelfum þe wæs genemned Iudas se
wiþersaca to þæra sacerda ealdrum.
 26.15. &amp; cwæð to heom, hwæt wylle ge me syllan &amp; ic
hyne belæwe eow; ða beheton hig hym þritig scyllinga.
 26.16. And syþþan he smeade geornlice þæt he hyne wolde
belæwan.
 26.17. Þa on þam forman gearcungdæge genealæhton ða
leorningcnihtas to þam Hælende &amp; þus cwædon, hwær wylt ðu
þæt we gegearwion þe þine ðenunga to Eastron?
 26.18. Ða cwæð se Hælynd, farað on þas ceastre to
sumum menn &amp; secgeað him, se Lareow segð, min tima ys gehende þæt
ic mid þe wyrce mine Eastro mid minum leorningcnihtum.
 26.19. &amp; þa leorningcnihtas dydon swa se Hælynd heom
bebead &amp; hig gegearwodon him Easterþenunga.
 26.20. On þam æfene sæt se Hælynd mid hys twelf
leorningcnihtum æt gereorde.
 26.21. &amp; þa hi ætun he cwæð to him, witodlice ic
secge eow þæt an eower belæwð me.
 26.22. Ða wurdon hig swiþe geunrotsode &amp; ongann anra
gehwylc cweðan, Drihtyn, cwyst þu, eom ic hyt?
 26.23. And he andswarode &amp; þus cwæð, se þe bedypð on
disce mid me hys hand se me belæwð.
 26.24. Witodlice mannes sunu færþ swa hit awriten ys be him;
Wa þam menn þurh þone þe byþ mannes sunu belæwed; Betere wære
þam menn þæt he næfre nære acenned.
 26.25. Þa cwæð Iudas þe hyne belæwde, Cwyst þu,
lareow, hwæðer ic hyt si; ða cwæð se Hælend, þu hyt
sædest.
 26.26. Witodlice þa hig ætun se Hælend nam hlaf &amp; hyne
gebletsode &amp; bræc &amp; sealde hys leorningcnihtum &amp; cwæð,
onfoþ &amp; etað; þis ys min lichama.
 26.27. And he genam þone calic þanciende &amp; sealde hym þus
cweþende, drincað ealle of þisum.
 26.28. Þis is witodlice mines blodes calic niwre æ þæt
byð for manegum agoten on synna forgyfenysse.
 26.29. Witodlice ic secge eow þæt ic ne drince heonunforð of
þysum eorðlican wine ær þam dæge þe ic drince þæt niwe mid
eow on mines Fæder rice.
 26.30. Ða hig hæfdon heora lofsang gesunggenne þa ferdon hig
uppan Oliuetes Dune.
 26.31. Ða sæde se Hælend heom, ealle ge wurþað
geuntreowsode on me on þysse nihte; Hyt ys awriten, þurh þæs hyrdes
slege byð seo heord todræfed.
 26.32. Witodlice æfter þam þe ic of deaþe arise ic cume to
eow on Galilea.
 26.33. Ða andwyrde Petrus him &amp; þus cwæð, ðeah þe
hig ealle geuntreowsion on þe ic næfre ne geuntreowsige.
 26.34. Þa cwæð se Hælend, soð ic secge þe þæt on
þissere nihte ærþam þe cocc crawe þriwa þu wiðsæcst min.
 26.35. Ða sæde Petrus him, witudlice þeah þe ic scyle
sweltan mid þe ne wiþsace ic þin; Gelice þam cwædon ealle ða
oþre leorningcnihtas.
 26.36. Ða com se Hælynd mid him on þone tun ðe is genemned
Gezemani &amp; sæde hys leorningcnihtum, sittað her oðþæt ic ga
hidergeond &amp; me gebidde.
 26.37. &amp; he genam Petrum &amp; Zebedeus twegen suna &amp;
ongann unrotsian &amp; beon unrot.
 26.38. Ða sæde se Hælynd heom, unrot ys min sawl oþ
deað; Gebidað her &amp; waciað mid me.
 26.39. &amp; þa he wæs lythwon þanon agan he afeoll on hys
ansyne &amp; hyne gebæd &amp; þus cwæð, Fæder min, gyf hyt beon
mæge gewite þes calic fram me; þeahhwæþere na swa swa ic wylle ac
swa swa þu wylt.
 26.40. &amp; he com to hys leorningcnihtum &amp; he gemette hig
slæpende; &amp; he sæde Petre, swa, ne mihton ge nu wacian ane tid mid
me?
 26.41. Waciaþ &amp; gebiddað eow þæt ge in ne gan on
costunge; Witudlice se gast is hræd &amp; þæt flæsc ys untrum.
 26.42. Eft oþre siðe he ferde &amp; hyne gebæd &amp;
cwæþ, Min Fæder, gyf þes calic ne mæge gewitan buton ic hyne
drince, gewurþe þin willa.
 26.43. &amp; he com eft &amp; gemette hig slæpende; Soðlice
heora eagan wæron gehefegode.
 26.44. &amp; he forlet hig eft &amp; ferde &amp; hyne gebæd
þryddan siðe cweþende þæt ylce gebed.
 26.45. Þa com he to hys leorningcnihtum &amp; sæde heom,
slapað eallunga &amp; restað eow; Nu genealæcþ seo tid &amp; mannes
sunu byð geseald on synfulra hand.
 26.46. Arisað, uton faran; Nu genealæcð se þe me
belæwð.
 26.47. Ða he þas þing spræc þa com Iudas an of þam
twelfum &amp; micel folc mid hym mid swurdum &amp; sahlum asende fram þæra
sacerda ealdrum &amp; þæs folces ealdrum.
 26.48. Se þe hyne belæwde sealde heom tacn &amp; cwæð,
swa hwæne swa ic cysse se hyt is; Nimaþ hyne.
 26.49. &amp; he genealæhte hrædlice to þam Hælende &amp;
cwæð, hal beo þu lareow; &amp; he cyste hyne.
 26.50. Ða cwæð se Hælend to him, eala freond, to hwan
becom þu; ða genealæhton hig &amp; þone Hælend genamon.
 26.51. Witudlice an þæra þe mid þam Hælende wæs
abræd hys swurd &amp; asloh of anys þæra sacerda ealdres þeowan
eare.
 26.52. Ða cwæð se Hælend to hym, do þin swurd on hys
scæþe; Witodlice ealle þa ðe swurd nymað mid swurde hig
forwurþað.
 26.53. Wenst þu þæt ic ne myhte biddan minne Fæder
þæt he sende me nu ma þonne twelf eorydu engla?
 26.54. Hu magon beon gefyllede þa halgan gewritu þe be me
awritene synt forþam þus hyt gebyrað to beonne?
 26.55. On þære tide cwæð se Hælend to þam folce,
eallswa to þeofe ge synt cumene mid swurdum &amp; mid sahlum me to nymenne;
Dæghwamlice ic sæt mid eow on þam temple &amp; lærde eow &amp; ge me
ne namon.
 26.56. Ðis eall ys geworden þæt ðæra witegena halgan
gewritu syn gefyllede; þa flugon ealle þa leorningcnihtas &amp; forleton
hyne.
 26.57. &amp; hig genamon þone Hælend &amp; læddon hyne to
Caiphan þæra sacerda ealdre þær ða boceras &amp; þa ealdras
gesamnode wæron.
 26.58. Petrus hym fylide feorranne oð he com to þæra sacerda
ealdres botle &amp; he ineode &amp; sæt mid þam þenum þæt he gesawe
þone ende.
 26.59. Witodlice þæra sacerda ealdras &amp; eall þæt
gemot sohton lease saga ongen þone Hælend ðæt hig hyne to deaþe
sealdon.
 26.60. &amp; hig ne mihton nane findan; ða þa manega mid leasum
onsagum genealæhton þa ætnehstan comon twegen þæra leogera &amp;
cwædon.
 26.61. Ðes sæde, ic mæg towurpan Godes templ &amp; æfter
þrym dagum hyt eft getimbrigean.
 26.62. Ða aras se ealdor þæra sacerda &amp; cwæð, ne
andwyrtst þu nan þing ongen þa ðe þiss ðe onsecgeað?
 26.63. Se Hælend suwode; þa se ealdor þæra sacerda
cwæð, ic halsige þe ðurh þone lyfiendan God þæt ðu secge us
gyf þu sy Crist Godes sunu.
 26.64. Ða cwæð se Hælynd him to þæt ðu sædest;
Soð ic eow secge æfter þyson ge geseoð mannes bearn sittende on þa
swiðran healfe Godes mægenþrymmes &amp; cumendne on heofones wolcnum.
 26.65. Ða þæra sacerda ealdor slat hys agyn reaf &amp;
cwæð, þys ys bysmorspræc; To hwi wilnige we ænigre oþre sæge;
Nu ge gehyrdon of hym gyltlice spræce.
 26.66. Hwæt ys eow nu geþuht; Hig andwerdon ealle &amp;
cwædon, he is deaþes scyldig.
 26.67. Þa spætton hig on hys ansyne &amp; beoton hyne mid
heora fystum; Sume hyne slogon on his ansyne mid hyra bradum handum.
 26.68. &amp; cwædon, sege us, Crist, hwæt is se þe ðe
sloh?
 26.69. Petrus soðlice sæt ute on þam cafertune; þa com to
hym an þeowyn &amp; cwæð, &amp; þu wære mid þam Galileiscean
Hælynde.
 26.70. &amp; he wiðsoc beforan eallum &amp; cwæð, nat ic
hwæt þu segst.
 26.71. Ða he uteode of þære dura ða geseah hyne oþer
wyln &amp; sæde þam ðe þær wæron, &amp; þes wæs mid þam
Nazareniscean Hælende.
 26.72. &amp; he wiðsoc eft mid aþe þæt he hys nan þing
ne cuðe.
 26.73. Ða æfter lytlum fyrste genealæhton þa ðe
þær stodun &amp; cwædon to Petre, soþlice þu eart of hym &amp;
þin spræc þe geswutelað.
 26.74. Ða ætsoc he &amp; swerede þæt he næfre þone
man ne cuþe; &amp; hrædlice þa creow se cocc.
 26.75. Þa gemunde Petrus þæs Hælendes wurd þe he
cwæð, ærþam þe se cocc crawe þriwa ðu me wiðsæcst; &amp;
he eode ut &amp; weop bityrlice.
 27.1. Witodlice þa hyt morgen wæs ða worhton ealle þæra
sacerda ealdras gemot &amp; þæs folces ealdras ongen þone Hælend
þæt hig hyne deaþe belæwdon.
 27.2. &amp; hig læddon hyne gebundenne &amp; sealdon hyne þam
Pontiscean Pilate þam deman.
 27.3. Ða geseah Iudas þe hyne belæwde þæt he fordemed
wæs þa ongann he hreowsian &amp; brohte þa þrittig scyllingas to
þæra sacerda ealdrum &amp; cwæð.
 27.4. Ic syngode þa ic sealde þæt rihtwise blod; ða
cwædon hig, hwæt spycst þu þæt to us?
 27.5. &amp; he awearp þa scyllingas inon þæt templ &amp;
ferde &amp; mid gryne hyne sylfne aheng.
 27.6. Ða soðlice þæra sacerda ealdras onfengon þæs
seolfres &amp; cwædon, nis hyt na alyfed þæt we asendon hyt on ure
maðmcyste forþam hyt is blodes wurð.
 27.7. Hig worhton þa gemot &amp; smeadon hu hig sceoldon þæs
Hælendes wurð ateon; þa gebohton hig ænne æcyr mid þam feo
tigylwyrhtena on to bebyrgenne elþeodisce menn.
 27.8. Forþam is se æcer gehaten Acheldemagh, þæt is on
ure geþeode, blodes æcyr, &amp; swa he is gehaten oð þisne dæg.
 27.9. Ða wæs gefylled þæt gecweden is þurh Hieremiam
þone witegan þus cweþende, &amp; þa hig onfengon þrittig scyllinga
þæs gebohtan wurð þone ðe wæs ær gewurþod fram Israhela
bearnum.
 27.10. &amp; hig sealdon þæt on tigelwyrhtena æcyr swa swa
Drihten me gesette.
 27.11. Þa stod se Hælend beforan þam deman &amp; se dema
hyne axode þus cweðende, eart ðu Iudea cyning; þa cwæð se
Hælend, þæt ðu segst.
 27.12. &amp; mid þy ðe hyne wregdon þæra sacerda ealdras
&amp; þa hlafordas nan þing he ne andswarode.
 27.13. Ða cwæð Pilatus to him, ne gehyrst þu hu fela
sagena hig ongen þe secgeað?
 27.14. &amp; he ne andwerde mid nanum worde swa þæt se dema
wundrode swiþlice.
 27.15. Hig hæfdon heom to gewunan to heora symbeldæge
þæt se dema sceolde forgyfan þam folce ænne forwyrhtne mann swylcne
hig habban woldon.
 27.16. He hæfde þa soðlice ænne strangne þeofmann
gehæftne se wæs genemned Barrabbas.
 27.17. Þa þæt folc gesamnod wæs þa cwæð Pilatus,
hwæþer wylle ge þæt ic eow agyfe þe Barrabban ðe þone Hælynd
ðe is Crist gehaten?
 27.18. He wiste soðlice þæt hig hyne for andan him sealdon.
 27.19. He sæt þa pilatus on his domsetle þa sende his wif to
hym &amp; cwæð, ne beo þe nan þing gemæne ongen þisne rihtwisan;
Soðlice fela ic hæbbe geþolod todæg þurh gesyhðe for hym.
 27.20. Ða lærdon þæra sacerda ealdras &amp; þa
hlafordas þæt folc þæt hig bædon Barrabban &amp; þone Hælyn
fordydon.
 27.21. Ða andwyrde se dema &amp; sæde heom, hwæþerne
wylle ge þæt ic forgyfe eow of þisum twam; ða cwædon hig,
Barrabban.
 27.22. Þa cwæð Pilatus to heom, witodlice hwæt do ic be
þam Hælende þe is Crist genemned; ða cwædon hig ealle, sy he on
rode ahangen.
 27.23. Ða cwæð se dema to heom, witodlice hwæt yfeles
dyde þes; Hi ða swiþor clypodon þus cweðende, sy he ahangen.
 27.24. Ða geseah Pilatus þæt hyt naht ne fremode ac gewurde
mare gehlyd þa genam he wæter &amp; þwoh hys handa beforan þam folce
&amp; cwæð, unscyldig ic eom fram þyses rihtwisan blode ge geseoð.
 27.25. Ða andswarode eall þæt folc &amp; cwæð, sy hys
blod ofer us &amp; ofer ure bearn.
 27.26. Ða forgeaf he hym Barrabban &amp; þone Hælynd he let
swingan &amp; sealde heom to ahonne.
 27.27. Þa underfengon þæs deman cempan þone Hælynd on
ðam domerne &amp; gegaderodon ealne þone ðreat to heom.
 27.28. &amp; unscryddon hyne hys agenum reafe &amp; scryddon hyne
mid weolcenreadum scyccelse.
 27.29. &amp; wundon cynehelm of þornum &amp; asetton ofer hys
heafod &amp; hreod on hys swiðran; &amp; bigdon heora cneow beforan him &amp;
bysmorudun hyne þuss cweþende.
 27.30. Hal wes þu Iudea cyning; &amp; spætton on hyne &amp;
namon hreod &amp; beotun hys heafod.
 27.31. &amp; æfter þam þe hig hyne þus bysmerodon hig
unscryddon hyne þam scyccelse &amp; scryddon hyne mid hys agenum reafe &amp;
læddon hyne to ahonne.
 27.32. Soþlice ða hig utferdon þa gemetton hig ænne
Cyreniscne mann cumende heom togenes þæs nama wæs Symon þone hig
nyddon þæt he bære hys rode.
 27.33. Ða comon hig on þa stowe þe ys genemned Golgotha,
þæt is, heafodpannan stow.
 27.34. &amp; hig sealdon hym win drincan wið eallan gemenged
&amp; þa he hys onbyrigde þa nolde he hyt drincan.
 27.35. Soþlice æfter þam þe hig hyne on rode ahengon hig
todældon hys reaf &amp; wurpon hlot þærofer þæt wære gefylled
þæt ðe gecweden wæs þurh ðone witegan &amp; þus cwæð, hig
todældon heom mine reaf &amp; ofer mine reaf hig wurpon hlot.
 27.36. &amp; hig beheoldon hyne sittende.
 27.37. &amp; hig asetton ofer hys heafod hys gylt þuss awritenne,
ðis ys se Hælynd Iudea cyning.
 27.38. Ða wæron ahangen mid hym twegen sceaþan an on þa
swiðran healfe &amp; oðer on þa wynstran.
 27.39. Witodlice þa wegferendan hyne bysmeredon &amp; cwehton
heora heafod.
 27.40. &amp; cwædon, wa þæt ðes towyrpð Godes templ
&amp; on þrim dagum hyt eft getimbrað, gehæl nu þe sylfne; Gyf þu sy
Godes sunu ga nyþer of þære rode.
 27.41. Eac þæra sacerda ealdras hyne bysmeredon mid þam
bocerum &amp; mid þam ealdrum &amp; cwædun.
 27.42. Oþere he gehælde &amp; hyne sylfne gehælan ne
mæg; Gyf he Israhela cyning sy ga nu nyþer of þære rode &amp; we
gelyfað hym.
 27.43. He gelyfð on God; Alyse he hyne nu gyf he wylle witodlice
he sæde, Godes sunu ic eom.
 27.44. Gelice þa sceaðan þe mid him ahangene wæron hyne
hyspdun.
 27.45. Witodlice fram þære sixtan tide wæron gewurden
þystru ofer ealle eorðan oþ þa nigoþan tid.
 27.46. &amp; ymbe þa nygoðan tid clypode se Hælend mycelre
stefne &amp; þuss cwæð, heli heli lema zabdani, þæt ys on Englisc,
min God, min God, to hwi forlete þu me?
 27.47. Soþlice sume þa ðe þær stodon &amp; þis
gehyrdon cwædon, nu he clypað Heliam.
 27.48. Ða hrædlice arn an heora &amp; genam ane spongean &amp;
fylde hig mid ecede &amp; asette an hreod þæron &amp; sealde hym drincan.
 27.49. Witodlice þa oðre cwædon, læt, utun geseon
hwæþer Helias cume &amp; wylle hyne alysan.
 27.50. Þa clypode se Hælynd eft mycelre stefne &amp; asende
hys gast.
 27.51. &amp; þærrihte ðæs temples wahryft wearð
tosliten on tewgen dælas fram ufeweardon oð nyþeweard; &amp; seo eorðe
bifode &amp; stanas toburston.
 27.52. &amp; byrgena wurdun geopenode &amp; manige halige lichaman
ðe ær slepon aryson.
 27.53. &amp; þa hig uteodon of þam byrgenum æfter hys
æryste hig comun on þa haligan ceastre &amp; æteowdon hig manegum.
 27.54. Witodlice þæs hundredes ealdor &amp; ða þe mid him
wæron healdende þone Hælynd þa hig gesawon þa eorðbifunge &amp;
þa ðing ðe þær gewurdon hig ondredon heom ðearle &amp; cwædon,
soðlice godes sunu wæs þes.
 27.55. Witodlice þær wæron manega wif feorran þa ðe
fyligdon þam Hælende fram Galilea him ðenigende.
 27.56. Betwuh þam wæs seo Magdalenisce Maria &amp; Maria
Iacobes moder &amp; Iosephes modur &amp; Zebedeis sunena modor.
 27.57. Soðlice þa hyt æfen wæs com sum weli mann of
Arimathia þæs nama wæs Iosep se sylfa wæs þæs Hælyndes
leorningcniht.
 27.58. He genealæhte to Pilate &amp; bæd þæs Hælyndes
lichaman; ða het Pilatus agyfan him þone lichaman.
 27.59. &amp; Iosep genam þone lichaman &amp; bewand hyne mid
clænre scytan.
 27.60. &amp; lede hyne on hys niwan byrgene ða he aheow on stane;
&amp; he toawylte mycelne stan to hlide þære byrgene &amp; ferde
syþþan.
 27.61. Ðær wæs soðlice seo Magdalenisce Maria &amp; seo
oðer Maria sittende æt þære byrgene.
 27.62. Witodlice oðrum dæge þe wæs gearcungdæg comon
togædere þæra sacerda ealdras &amp; þa sundorhalgan to Pilate.
 27.63. &amp; cwædon, hlaford we gemunon þæt se swica
sæde þa he on life wæs, æfter þrym dagon ic arise.
 27.64. Hat nu healdan þa byrgene oð þone þryddan dæg
þe læs hys leorningcnihtas cumon &amp; forstelon hyne &amp; secgeon þam
folce þæt he aryse of deaþe; þonne byð þæt æftre gedwyld
wyrse þonne þæt ærre.
 27.65. Ða cwæð Pilatus, ge habbað heordrædenne; Farað
&amp; healdað swa swa ge witon.
 27.66. Soþlice hig ferdon &amp; ymbetrymedon þa byrgene &amp;
innseglodon þone stan mid þam weardum.
 28.1. Soðlice þam restedæges æfene se þe onlihte on
þam forman restedæge com seo Magdalenisce Maria &amp; seo oðer Maria
þæt hig woldon geseon þa byrgene.
 28.2. &amp; þær wearð geworden micel eorþbifung witodlice
Drihtenes engel astah of heofonan &amp; genealæhte &amp; awylte þone stan
&amp; sæt þær onuppan.
 28.3. Hys ansyn wæs swylce ligyt &amp; hys reaf swa hwite swa
snaw.
 28.4. Witodlice þa weardas wæron afyrhte &amp; wæron
gewordene swylce hig deade wæron.
 28.5. Ða andswarode se engel &amp; sæde þam wifon, ne
ondræde ge eow; Ic wat witodlice þæt ge seceað þone Hælynd
þone þe on rode ahangen wæs.
 28.6. Nys he her; He aras soðlice swa swa he sæde; Cumað
&amp; geseoð þa stowe þe se Hælynd wæs on aled.
 28.7. &amp; farað hrædlice &amp; secgeað hys leorningcnihtum
þæt he aras; &amp; soðlice he cymð beforan eow on Galileam þær ge
hyne geseoþ; Nu ic secge eow.
 28.8. Ða ferdon hig hrædlice fram þære byrgene mid ege
&amp; mid myclum gefean &amp; urnon &amp; cyðdon hyt hys leorningcnihton.
 28.9. &amp; efne þa com se Hælynd ongean hig &amp; cwæð,
hale wese ge; Hig genealæhton &amp; genamon hys fet &amp; to him
geeaðmeddon.
 28.10. Ða cwæð se Hælynd to heom, ne ondræde ge eow;
Farað &amp; cyþað minum gebroþrum þæt hig faron on Galileam
þær hig geseoþ me.
 28.11. Þa þa hig ferdon þa comon sume þa weardas on þa
ceastre &amp; cyðdon þæra sacerda ealdrum ealle þa ðing þe
ðær gewordene wærum.
 28.12. Ða gesamnudon þa ealdras hig &amp; worhtun gemot &amp;
sealdon þam ðegenum micyl feoh &amp; cwædon.
 28.13. Secgeað þæt hys leorningcnihtas comon nihtes &amp;
forstælan hyne ða we slepun.
 28.14. &amp; gyf se dema þiss geaxað we lærað hyne &amp;
gedoð eow sorhlease.
 28.15. Ða onfengon hig þæs feos &amp; dydon eallswa hig
gelærede wæron &amp; þis wurd wæs gewidmærsod mid Iudeum oð
þisne andweardan dæg.
 28.16. Ða ferdon þa endlufun leornigncnihtas on þone munt
þær se Hælynd heom dihte.
 28.17. &amp; hyne þær gesawun &amp; hig to him geeaðmeddun;
Witodlice sume hig tweonedon.
 28.18. Ða genealæhte se Hælynd &amp; spræc to heom þas
þing &amp; þuss cwæð, me is geseald ælc anweald on heofonan &amp;
on eorðan.
 28.19. Farað witodlice &amp; lærað ealle þeoda &amp;
fulligeað hig on naman Fæder &amp; suna &amp; þæs halgan gastes.
 28.20. &amp; lærað þæt hig healdon ealle þa ðing þe
ic eow bebead; &amp; ic beo mid eow ealle dagas oð worulde geendunge.

END_TEXT
START_TEXT

Mk (WSCp)
B8.4.3.2.
Mark (Cambridge, Corpus Christi College, MS. 140): Skeat 1871-87, 8-134.



 1.1. Her ys godspellys angyn Hælyndes Cristes Godes suna.
 1.2. Swa awriten is on þæs witegan bec Isaiam, nu ic asende
minne engel beforan þinre ansyne, Se gegearwað þinne weg beforan ðe.
 1.3. Clypiende stefn on þam westene gegearwiað drihtnes weg,
doð rihte his siðas.
 1.4. Iohannes wæs on westene fulligende &amp; bodiende
dædbote fulwiht on synna forgyfenesse.
 1.5. &amp; to him ferde eall Iudeisc rice, &amp; ealle
Hierosolimaware, &amp; wæron fram him gefullode on Iordanes flode hyra synna
anddettenne.
 1.6. And Iohannes wæs gescryd mid oluendes hærum, &amp;
fellen gyrdel wæs ymbe his lendenu, &amp; gærstapan &amp; wudu hunig he
æt.
 1.7. &amp; he bodude &amp; cwæð, strengra cymð æfter me,
þæs ne eom ic wyrðe þæt ic his sceona þwanga bugende uncnytte.
 1.8. Ic fullige eow on wætere, he eow fullað on halgum gaste.
 1.9. &amp; on ðam dagum com se Hælend fram Nazareth Galilee
&amp; wæs gefullod on Iordane fram Iohanne.
 1.10. &amp; sona of ðam wætere he geseah opene heofonas, &amp;
haligne gast swa culfran astigende &amp; on him wunigende.
 1.11. &amp; þa wæs stefn of heofenum geworden, þu eart min
gelufoda sunu, on þe ic gelicode.
 1.12. And sona gast hine on westen genydde.
 1.13. &amp; he on westene wæs feowertig daga &amp; feowertig
nihta, &amp; he wæs fram Satane gecostnod; &amp; he mid wilddeorum wæs
&amp; him englas þenodon.
 1.14. Syððan Iohannes geseald wæs, com se Hælend on
Galileam Godes rices, godspell bodigende.
 1.15. &amp; þus cweðende, witodlice tid is gefylled &amp;
heofena rice genealæcð; Doð dædbote &amp; gelyfaþ þam godspelle.
 1.16. &amp; þa he ferde wið þa Galileiscan Sæ, he geseah
Simonem &amp; Andream his broðor hyra nett on þa sæ lætende;
Soðlice hi wæron fisceras.
 1.17. And þa cwæð se Hælend, cumað æfter me &amp; ic
do inc þæt gyt beoð sawla onfonde.
 1.18. &amp; hi þa hrædlice him fyligdon, &amp; forleton heora
net.
 1.19. &amp; ðanon hwon agan he geseah Iacobum &amp; Zebedei &amp;
Iohannes his broðor, &amp; hi on heora scype heora nett logodon.
 1.20. &amp; he hi sona clypode, &amp; hi heora fæder Zebedeo on
scipe forleton mid hyrlingum.
 1.21. &amp; ferdon to Cafarnaum &amp; sona restedagum he lærde
hi on gesamnunge ingancgende.
 1.22. &amp; hi wundredon be his lare; Soþlice he wæs hi
lærende swa se þe anweald hæfð, næs swa boceras.
 1.23. &amp; on heora gesamnunge wæs sum man on unclænum gaste
&amp; he hrymde.
 1.24. &amp; cwæð, eala Nazarenisca Hælend, hwæt is us
&amp; þe; Com ðu us to forspillanne; Ic wat þu eart Godes halga.
 1.25. Ða cidde se Hælend him &amp; cwæð, adumba, &amp; ga
of þisum men.
 1.26. &amp; se unclæna gast hine slitende &amp; mycelre stefne
clypiende him of eode.
 1.27. Þa wundredon hi ealle swa þæt hi betwux him cwædon,
hwæt ys þis; Hwæt is þeos niwe lar, þæt he on anwealde
unclænum gastum bebyt, &amp; hi hyrsumiað him?
 1.28. &amp; sona ferde his hlisa to Galilea rice.
 1.29. Hrædlice of hyra gesamnunge hi comon on Simonis &amp;
Andreas hus, mid Iacobe &amp; Iohanne.
 1.30. Soðlice þa sæt Simonis swegr hriðigende &amp; hi him
be hyre sædon.
 1.31. &amp; genealæcende he hi up ahof hyre handa gegripenre,
&amp; hrædlice se fefor hi forlet, &amp; heo þenode him.
 1.32. Soðlice þa hit wæs æfen geworden þa sunne to
setle eode, hi brohton to him ealle þa unhalan, &amp; þa ðe wode
wæron, &amp; eall seo burhwaru wæs gegaderod to þære duran.
 1.34. &amp; he manega gehælde þe missenlicum adlum gedrehte
wæron, &amp; manega deofolseocnyssa he ut adraf; &amp; hi sprecan ne let,
forþam hi wiston þæt he Crist wæs.
 1.35. And swiðe ær arisende he ferde on weste stowe &amp; hine
þar gebæd.
 1.36. &amp; him fyligde Simon &amp; þa ðe mid him wæron.
 1.37. &amp; þa hi hine gemetton hi sædon him, eall þis folc
ðe secð.
 1.38. Þa cwæð he, fare we on gehende tunas &amp; ceastra
þæt ic ðar bodige; Witodlice to ðam ic com.
 1.39. &amp; he wæs bodigende on heora gesamnungum &amp; ealre
Galilea, &amp; deofolseocnessa ut adrifende.
 1.40. And to him com sum hreofla hine biddende, &amp; gebigedum
cneowum him to cwæþ, Drihten, gif þu wylt ðu miht geclænsian me.
 1.41. Soðlice se Hælend him gemiltsode, &amp; his hand
aþenode &amp; hine æthrinende &amp; þus cwæð, Ic wylle; Beo ðu
geclænsod.
 1.42. &amp; þa he ðus cwæð sona seo hreofnys him fram
gewat, &amp; he wæs geclænsod.
 1.43. &amp; sona he bead him.
 1.44. &amp; cwæð, warna þæt ðu hit nanum men ne secge,
ac ga &amp; ætyw ðe þara sacerda ealdre, &amp; bring for ðinre
clænsunga þæt Moyses bebead him on gewitnesse.
 1.45. &amp; he þa utgangende ongan bodian &amp; widmærsian
þa spræce, swa þæt he ne mihte openlice on þa ceastre gan, ac beon
ute on westum stowum, &amp; hi æghwanon to him comon.
 2.1. &amp; eft æfter dagum he eode into Cafarnaum; &amp; hit
wæs gehyred þæt he wæs on huse.
 2.2. &amp; manega togædere comon, &amp; he to heom spræc.
 2.3. &amp; hi comon anne laman to him berende, þone feower men
bæron.
 2.4. &amp; þa hi ne mihton hine inbringan for þære
mænigu, hi openodon þone hrof þar se Hælend wæs, &amp; hi þa
inasendan þæt bed þe se lama on læg.
 2.5. Soðlice ða se Hælend geseah heora geleafan, he
cwæð to þam laman, Sunu þe synt þine synna forgyfene.
 2.6. Þar wæron sume of ðam bocerum sittende, &amp; on heora
heortum þencende.
 2.7. Hwi spycð þes þus; He dysegað; Hwa mæg synna
forgyfan buton god ana?
 2.8. Ða se Hælend þæt on his gaste oncneow þæt hi
swa betwux him þohton, he cwæð to him, hwi ðence ge þas ðing on
eowrum heortan?
 2.9. Hwæðer is eðre to secgenne to þam laman, þe synd
ðine synna forgyfene, hwæðer þe cweðan, aris, nim ðin bed &amp;
ga?
 2.10. Þæt ge soðlice witon þæt mannes sunu hæfð
anweald on eorðan synna to forgyfanne, He cwæð to þam laman.
 2.11. Þe ic secge aris, nim þin bed &amp; ga to þinum huse.
 2.12. &amp; he sona aras, &amp; beforan him eallum eode, Swa
þæt ealle wundredon &amp; þus cwædon, næfre we ær þyllic ne
gesawon.
 2.13. Eft he ut eode to ðære sæ, &amp; eall seo menigeo him
to com &amp; he hi lærde.
 2.14. &amp; þa he forð eode he geseah Leuin Alphei sittende
æt his cepsetle, &amp; he cwæð to him, folga me; þa aras he &amp;
folgode him.
 2.15. &amp; hit gewearð þa he sæt on his huse þæt
manega manfulle sæton mid þam Hælende &amp; his leorningcnihtum;
Soðlice manega þa ðe him fyligdon wæron boceras &amp; farisei, &amp;
cwædon, witodlice he ytt mid manfullum &amp; synfullum; &amp; hi cwædon
to his leorningcnihtum, hwi ytt eower lareow &amp; drincð mid manfullum &amp;
synfullum?
 2.17. Þa se Hælend þis gehyrde he sæde him, ne beþurfon
na ða halan læces, ac ða þe untrume synt; Ne com ic na þæt ic
clypode rihtwise ac synfulle.
 2.18. &amp; þa wæron Iohannes leorningcnihtas &amp; Pharisei
fæstende; &amp; þa comon hi &amp; sædon him, Hwi fæstað Iohannes
leorningcnihtas &amp; Phariseorum, &amp; þine ne fæstað?
 2.19. Ða cwæð se Hælend, cweðe ge sceolan þæs
brydguman cnihtas fæstan swa lange swa se brydguma mid him is; Ne magon hi
fæstan swa lange tide swa hi ðone brydguman mid him habbað?
 2.20. Soðlice þa dagas cumað þonne se brydguma him bið
framacyrred, &amp; þonne hi fæstað; On þam dagum.
 2.21. Nan man ne siwaþ niwne scyp to ealdum reafe elles he
afyrð þone niwan scyp of þam ealdan reafe &amp; biþ mare slite.
 2.22. &amp; nan man ne deð niwe win on ealde bytta, elles
þæt win tobrycð þa bytta, &amp; þæt win bið agoten &amp; þa
bytta forwurðaþ; ac niwe win sceal beon gedon on niwe bytta, þonne beoð
butu gehealden.
 2.23. Eft wæs geworden þa he restedagum þurh æceras eode,
his leorningcnihtas ongunnon þa ear pluccigean.
 2.24. Þa cwædon Pharisei to him, loca nu hwæt þine
leorningcnihtas doð, þæt him alyfed næs on restedagum?
 2.25. Þa sæde he him, ne rædde ge næfre hwæt dyde
Dauid þa hine hingrode &amp; þa ðe mid him wæron, hu he in Godes huse
eode, under Abiathar þara sacerda ealdre, &amp; he æt þa ofrunghlafas,
þe him ne alyfede næron to etanne, buton sacerdon anum, &amp; he sealde
þam ðe mid him wæron?
 2.27. &amp; he sæde him, restedæg wæs geworht for þa
men, næs se man for ðam restedæge.
 2.28. Witodlice drihten is mannes sunu eac swylce restedæges.
 3.1. And eft he eode on gesamnunge &amp; þar wæs an man
forscruncene hand hæbbende.
 3.2. &amp; hi gymdon hwæþer he on restedagum gehælde,
þæt hi hine gewregdon?
 3.3. Ða cwæð he to ðam men þe forscruncene hand
hæfde, aris gemang him.
 3.4. Þa cwæð he alyfð restedagum wel to donne hweþer
ðe yfele, sawla gehælan, hweþer ðe forspillan; &amp; hi suwodon.
 3.5. &amp; hi besceawiende mid yrre ofer hyra heortan blindnesse
geunret cwæð to þam men, Aþene þine hand; &amp; he aþenede hi,
þa wearð his hand gehæled sona.
 3.6. Þa Pharisei mid Herodianiscum utgangende þeahtedon ongen
hine, hu hi hine fordon mihton.
 3.7. &amp; þa ferde se Hælend to þære sæ mid his
leorningcnihton, &amp; mycel menigeo him fyligde fram Galilea, &amp; Iudea.
 3.8. &amp; Hierusalem, &amp; fram Iudea &amp; begeondan Iordane,
&amp; to him com mycel menegeo ymbe Tirum &amp; Sidone gehyrende þa ðing
þe he worhte.
 3.9. &amp; he cwæð to his cnihtum þæt hi him on scipe
þenodon, for þære menigu þæt hi hine ne ofþrungon.
 3.10. Soþlice manega he gehælde, swa þæt hi æthrinon
his, &amp; swa fela swa untrumnessa.
 3.11. &amp; unclæne gastas hæfdon; þa hi hine gesawon, hi
toforan him astrehton, &amp; þus cweðende clypedon, þu eart Godes sunu.
 3.12. &amp; he him swyðe forbead, þæt hi hine ne
geswutelodon.
 3.13. &amp; on anne munt he ferde &amp; to him geclypode þa ðe
he wolde &amp; hi to him comon.
 3.14. &amp; he dyde þæt hi twelfe mid him wæron, &amp; he
hi asende godspell to bodigenne.
 3.15. &amp; he him anweald sealde untrumnessa to hælanne, &amp;
deofolseocnessa ut to adrifanne.
 3.16. &amp; he nemde Simon Petrum.
 3.17. &amp; Iacobum Zebedei, &amp; Iohannem his broðor, &amp; him
naman onsette Boaneries, þæt is ðunres bearn.
 3.18. &amp; Andream, &amp; Philippum, &amp; Bartholomeum &amp;
Thomam, &amp; Iacobum Alphei, &amp; Taddeum, &amp; Simonem Chananeum.
 3.19. &amp; Iudam scarioth, se hine sealde.
 3.20. &amp; eft him to com swa micel menigu þæt hi næfdon
hlaf to etanne.
 3.21. &amp; þa hi hine gehyrdon hi ferdon þæt hi hine namon
&amp; þus cwædon, Soðlice he is on hatheortnesse gewend.
 3.22. &amp; þa boceras þe wendon fram Hierusalem cwædon,
Soþlice he hæfð Beelzebub &amp; on deofla ealdre he deofulseocnessa ut
adrifð.
 3.23. &amp; he hi togædere geclypode &amp; on bigspellum him to
cwæð, Hu mæg Satanas Satanan ut adrifan?
 3.24. &amp; gif his rice on him sylfum bið todæled, hu mæg
hit standan?
 3.25. &amp; gif þæt hus ofer hit sylf ys todæled, hu mæg
hit standan?
 3.26. &amp; gif satanas winð ongen hine sylfne he bið
todæled &amp; he standan ne mæg ac hæfð ende.
 3.27. Ne mæg man þone strangan his æhta &amp; his fatu
bereafian &amp; on his hus gan, buton man þone strangan ærest gebinde,
&amp; þonne his hus reafige.
 3.28. Soðlice ic eow secge þæt ealle synna synd manna
bearnum forgyfene, &amp; bysmorunga þam ðe hi bysmeriað.
 3.29. Soþlice ic eow secge, se þe ðone halgan gast
bysmerað, se næfð on ecnysse forgyfenesse, ac bið eces gyltes
scyldig.
 3.30. Forþam þe hi cwædon he hæfð unclænne gast.
 3.31. Þa com to him his modor &amp; his gebroðra, &amp;
þarute stodon &amp; to him sendon, &amp; to him clypedon.
 3.32. &amp; mycel menigu ymb hine sæt and to him cwædon, her
is þin modor &amp; þine gebroðra ute &amp; secaþ þe.
 3.33. He þa him andswarode &amp; cwæð, hwylc is min modor
&amp; mine gebroþru?
 3.34. &amp; he cwæþ ða behealdende þe him abuton sæton,
her is min modor &amp; mine gebroðru.
 3.35. Soðlice se ðe deþ Godes willan, se is min modor &amp;
min broðor &amp; swustor.
 4.1. &amp; eft he ongan hi æt þære sæ læran, &amp;
him wæs mycel menegu togegaderod, swa þæt he on scip eode, &amp; on
þære sæ wæs, &amp; eall seo menegu ymbe þa sæ wæron on
lande.
 4.2. &amp; he hi fela on bigspellum lærde, &amp; him to
cwæð on his lare.
 4.3. Gehyrað; Ut eode se sædere his sæd to sawenne.
 4.4. &amp; þa he sew sum feoll wið þone weg, &amp; fugelas
comon &amp; hit fræton.
 4.5. Sum feoll ofer stanscyligean þar hit næfde mycele
eorðan, &amp; sona up eode, &amp; forþam hit næfde eorþan
þiccnesse.
 4.6. Þa hit upeode, seo sunne hit forswælde, &amp; hit
forscranc, forþam hit wyrtruman næfde.
 4.7. &amp; sum feoll on þornas, þa stigon ða þornas &amp;
forðrysmodon þæt, &amp; hit wæstm ne bær.
 4.8. &amp; sum feoll on god land &amp; hit sealde uppstigende &amp;
wexende wæstm; &amp; an brohte þritigfealdne, sum syxtigfealdne, sum
hundfealdne.
 4.9. And he cwæð, gehyre se ðe earan hæbbe to gehyranne.
 4.10. &amp; þa he ana wæs hine axodon þæt bigspell þa
twelfe þe mid him wæron.
 4.11. &amp; he sæde him, eow is geseald to witanne Godes rices
gerynu; þam þe ute synt ealle þing on bigspellum gewurþað.
 4.12. Þæt hi geseonde geseon &amp; na ne geseon &amp;
gehyrende gehyren &amp; ne ongyten þe læs hi hwænne syn gescyrede,
&amp; him sin hyra synna forgyfene.
 4.13. Ða sæde he him, ge nyton þis bigspell, &amp; hu mage
ge ealle bigspell witan?
 4.14. Se þe sæwð, word he sæwð.
 4.15. Soðlice þa synt wið þone weg þar þæt word is
gesawen, &amp; þonne hi hit gehyrað; Sona cymð Satanas &amp; afyrð
þæt word þe on heora heortan asawen ys.
 4.16. &amp; þa synt gelice þe synt ofer þa stanscylian
gesawen; Sona þænne hi þæt word gehyrað, &amp; þæt mid blisse
onfoð.
 4.17. &amp; hi nabbað wyrtruman on him, ac beoð
unstaðolfæste, &amp; syþþan upcymð deofles costnung &amp; his ehtnys
for þam worde.
 4.18. Hi synd on þornum gesawen, þæt synd þa ðe þæt
word gehyrað.
 4.19. &amp; ofyrmðe &amp; swicdome woroldwelene, &amp; oðra
gewilnunga þæt word ofþrymsað, &amp; synt buton wæstme gewordene.
 4.20. &amp; þa ðe gesawene synt ofer þæt gode land, þa
synd þe þæt word gehyrað &amp; onfoð, &amp; wæstm bringað, sum
þritigfealdne, sum syxtigfealdne, &amp; sum hundfealdne.
 4.21. He sæde him, cwyst þu cymð þæt leohtfæt
þæt hit beo under bydene asett, oððe under bedde; Witegere þæt
hit sy ofer candelstæf asett.
 4.22. Soðlice nis nan ðing behydd þe ne sy geswutelod; ne nis
digle geworden, ac þæt hit openlice cume.
 4.23. Gehyre gif hwa earan hæbbe to gehyranne.
 4.24. &amp; he cwæð to him, warniað hwæt ge gehyran,
&amp; on þam gemete, þe ge metað eow bið gemeten &amp; eow bið
geict.
 4.25. Þam bið geseald þe hæfð &amp; þam ðe
næfð, eac þæt he hæfð him bið ætbroden.
 4.26. &amp; he cwæð godes rice ys swylce man wurpe god sæd
on his land.
 4.27. &amp; sawe &amp; arise dæges &amp; nihtes, &amp; þæt
sæd growe &amp; wexe þonne he nat.
 4.28. Soðlice sylfwilles seo eorðe wæstm berað ærest
gærs syððan ear, syþþan fullne hwæte on þam eare.
 4.29. And þonne se wæstm hine forðbringð, sona he sent his
sicol forþam þæt rip ætis.
 4.30. &amp; eft he cwæð, for hwam geanlicie we heofena rice,
oððe hwylcum bigspelle wiðmete we hit?
 4.31. Swa swa senepes sæd, þonne hit bið on eorðan
gesawen, hit is ealra sæda læst þe on eorðan synt.
 4.32. &amp; þonne hit asawen bið hit astihþ, &amp; bið
ealra wyrta mæst &amp; hæfð swa mycele bogas þæt heofenes fugelas
eardian magon under his sceade.
 4.33. &amp; manegum swylcum bigspellum he spræc to him þæt
hi mihton gehyran.
 4.34. Ne spæc he na butan bispelle; eall he his leorningcnihtum
asundron rehte.
 4.35. &amp; sæde him þonne æfen bið, uton faran agen.
 4.36. And þas menigu forlætan, hi onfengon hine swa he on
scipe wæs, &amp; oþre scipu wæron mid him.
 4.37. &amp; þa wæs mycel yst windes geworden; &amp; yþa he
awearp on þæt scyp þæt hit gefylled wæs.
 4.38. &amp; he wæs on scipe ofer bolster slapende, &amp; hi
awehton hine &amp; cwædon, ne belimpð to þe þæt we forwurþað.
 4.39. &amp; he aras &amp; þam winde bebead &amp; cwæð to
ðære sæ, Suwa &amp; gestille; &amp; se wind geswac þa, &amp; wearð
mycel smyltnes.
 4.40. &amp; he sæde him, hwi synt ge forhte; Gyt ge nabbað
geleafan.
 4.41. &amp; hi micclum ege him ondredon, &amp; cwædon ælc to
oðrum, hwæt wenst þu, hwæt is ðes þæt him wyndas &amp; sæ
hyrsumiað?
 5.1. Ða comon hi ofer þære sæs muðan on þæt rice
Hierasenorum.
 5.2. &amp; him of scipe gangendum him sona agen arn an man of þam
byrgenum on unclænum gaste.
 5.3. Se hæfde on byrgenum scræf &amp; hine nan man mid
racenteagum ne mihte gebindan.
 5.4. Forþam he oft mid fotcoppsum &amp; racenteagum gebunden,
toslat þa raceteaga &amp; þa fotcoppsas tobræc, &amp; hine nan man
gewyldan ne mihte.
 5.5. &amp; symle dæges &amp; nihtes he wæs on byrgenum and on
muntum, hrymende &amp; hine sylfne mid stanum ceorfende.
 5.6. Soðlice ða he þone Hælend feorran geseah, he arn
&amp; hine gebæd.
 5.7. &amp; mycelre stemne hrymende &amp; þus cwæð, eala
mæra Hælend Godes sunu, hwæt is me &amp; þe; Ic halsige þe ðurh
God þæt ðu me ne þreage.
 5.8. Þa cwæð se Hælend, eala unclæna gast, ga of
ðysum men.
 5.9. Ða ahsode he hine, hwæt is þin nama; þa cwæð he,
min nama is Legio, forþam we manega synt.
 5.10. &amp; he hine swyðe bæd þæt he hine of þam rice
ne dyde.
 5.11. Þar wæs embe þone munt mycel swyna heord læsgende.
 5.12. &amp; þa unclænan gastas hine bædon &amp; cwædon,
send us on þas swyn þæt we on hi gegan.
 5.13. &amp; þa lyfde se Hælend sona, &amp; ða eodon þa
unclænan gastas on þa swyn, &amp; on myclum hryre seo heord wearð on
sæ besceofen twa þusendo &amp; wurdon adruncene on ðære sæ.
 5.14. Soþlice þa ðe hi heoldon flugon &amp; cyddon on
þære ceastre &amp; on lande &amp; hi ut eodon þæt hi gesawon hwæt
þar gedon wære.
 5.15. &amp; hi comon to þam Hælende &amp; hi gesawon þone
ðe mid deofle gedreht wæs, gescrydne sittan, &amp; hales modes, &amp; hi
him ondredon.
 5.16. &amp; hi rehton him þa ðe hit gesawon hu hit gedon
wæs, be þam ðe deofolseocnesse hæfde &amp; be þam swynum.
 5.17. &amp; hi bædon þæt he of hyra gemærum fore.
 5.18. Þa he on scip eode hine ongan biddan se ðe ær mid
deofle gedreht wæs, þæt he mid him wære.
 5.19. Him þa se hælend ne getiðode, ac he sæde him, ga to
þinum huse to þinum hiwum &amp; cyð him hu mycel drihten gedyde &amp; he
gemiltsode þe.
 5.20. And he ða ferde &amp; ongan bodigean on Decapolim hu fela
se Hælend him dyde, &amp; hig ealle þæs wundredon.
 5.21. And þa se hælend eft on scype ferde ofer þone muþan
him com to mycel menigu &amp; wæs ymbe þa sæ.
 5.22. &amp; ða com sum of heahgesamnungum Iairus hatte, &amp;
þa he hine geseah he astrehte hine to his fotum.
 5.23. &amp; hine swyðe bæd, &amp; he cwæð, Min dohtor is
on ytemestum siðe, cum &amp; sete þine hand ofer hi þæt heo hal sy
&amp; lybbe.
 5.24. Ða ferde he mid him &amp; him fyligde mycel menigeo &amp;
þrungon hine.
 5.25. &amp; þa þæt wif ðe on blodryne twelf winter
wæs.
 5.26. &amp; fram manegum læcum fela þinga þolode, &amp;
dælde eall þæt heo ahte, &amp; hit naht ne fremode, ac wæs þe
wyrse.
 5.27. Þa heo be ðam Hælende gehyrde heo com wiðæftan
þa menigu &amp; his reaf æthran.
 5.28. Soðlice heo cwæð, gif ic furþon his reafes
æthrine ic beo hal.
 5.29. And þa sona wearð hyre blodes ryne adruwod, &amp; heo on
hire gefredde þæt heo of þam wite gehæled wæs.
 5.30. And þa se Hælend oncneow on him sylfum þæt him
mægen ofeode; He cwæð bewend to þære menigu, hwa æthran mines
reafes?
 5.31. Þa cwædon his leorningcnihtas þu gesyxst þas menigu
þe ðringende, &amp; þu cwyst, hwa æthran me?
 5.32. And þa beseah he hine þæt he gesawe þæne ðe
þæt dyde.
 5.33. Ðat wif þa ondrædende &amp; forhtigende com &amp;
astrehte hi beforan him &amp; sæde him eall þæt riht.
 5.34. Þa cwæð se Hælend, dohtor þin geleafa þe hale
gedyde; Ga þe on sibbe &amp; beo of ðisum hal.
 5.35. Him þa gyt sprecendum hi comon fram þam heahgesamnungum
&amp; cwædon, ðin dohtor is dead; Hwi drecst þu leng þone lareow?
 5.36. Þa he gehyrde þæt word þa cwæð se Hælend, ne
ondræd þu, ðe gelyf for an.
 5.37. And he ne let him ænigne fyligean buton Petrum &amp;
Iacobum &amp; Iohannem, Iacobes broðor.
 5.38. &amp; hi comon on þæs heahealdres hus, &amp; he geseah
mycel gehlyd wepende &amp; geomriende.
 5.39. And þa he ineode, he cwæð, hwi synd ge gedrefede &amp;
wepað; Nis þis mæden na dead ac heo slæpð.
 5.40. Ða tældon hi hine; He þa eallum ut adrifenum; Nam
petrum &amp; þæs mædenes modor, &amp; þa ðe mid him wæron, &amp;
inneodon suwiende þar þæt mæden wæs.
 5.41. &amp; hire hand nam &amp; cwæð, <foreign>thalimthacumi,</foreign>
þæt is on ure geþeode gereht, mæden þe ic secge aris.
 5.42. &amp; heo sona aras &amp; eode; Soðlice heo wæs twelf
wintre, &amp; ealle hi wundredon mycelre wundrunge.
 5.43. &amp; he him þearle bebead þæt hi hyt nanum men ne
sædon &amp; he het hire etan syllan.
 6.1. And þa he ðanon eode he ferde on his eðel, &amp; him
folgodon his leorningcnihtas.
 6.2. &amp; gewordenum restedæge he ongann on gesamnunge læran
&amp; manege gehyrdon &amp; wundrodon on his lare &amp; cwædon, hwanon synd
þyssum ealle þas ðincg and hwæt is se wisdom þe him geseald is,
&amp; swylce mihta þe ðurh his handa gewordene synd?
 6.3. Hu nys þys se smið Marian sunu, Iacobes broðor, &amp;
Iosepes, &amp; Iude &amp; Simonis; Hu ne synt his swustra her mid us; &amp;
þa wurdon hi gedrefede.
 6.4. Þa cwæð se Hælend, soðlice nis nan witega buton
wurðscipe, buton on his eðele &amp; on his mægðe, &amp; on his huse?
 6.5. And he ne mihte þar ænig mægen wyrcan, buton feawa
untrume onasettum his handum he gehælde.
 6.6. &amp; he wundrode for heora ungeleafan; He ða lærende
þa castel beferde.
 6.7. &amp; him twelfe togeclypode, &amp; agan hi sendan twam &amp;
twam, &amp; him anweald sealde unclænra gasta.
 6.8. &amp; him bebead þæt hi naht on wege ne namon buton gyrde
ane, ne codd ne hlaf, ne feoh on heora gyrdlum.
 6.9. Ac gesceode mid calcum &amp; þæt hi mid twam tunecum
gescrydde næron.
 6.10. And he cwæð to him, swa hwylc hus swa ge ingað,
wuniað þar oð þæt ge utgan.
 6.11. &amp; swa hwylce swa eow ne gehyrað; þonne ge þanon ut
gað asceacað þæt dust of eowrum fotum, him on gewitnesse.
 6.12. And utgangende hi bodedon þæt hi dædbote dydon.
 6.13. &amp; hi manega deofolseocnessa utadrifon, &amp; manega
untrume mid ele smyredon &amp; gehældon.
 6.14. And þa gehyrde Herodes se cyng þæt; Soþlice his nama
wæs swutol geworden &amp; he cwæð, witodlice Iohannes se fulluhtere of
deaðe aras, &amp; on him synd forþam mægenu geworht.
 6.15. Sume cwædon he is Elias, sume cwædon he is witega,
swylce an of þam witegum.
 6.16. Ða Herodes þæt gehyrde he cwæð, se Iohannes þe
ic beheafdode se aras of deaðe.
 6.17. Soðlice Herodes sende &amp; het Iohannem gebindan on
cwerterne, for þære Herodiadiscan his broðor lafe Philippus, for þam
ðe he nam hi.
 6.18. Þa sæde Iohannes Herode, nys þe alyfed to hæbbenne
þines broðer wif.
 6.19. Ða syrwde Herodias ymbe hine &amp; wolde hine ofslean &amp;
heo ne mihte.
 6.20. Soðlice Herodes ondred Iohannem &amp; wiste þæt he
wæs rihtwis &amp; halig, &amp; he heold hine on cwerterne, &amp; he gehyrde
þæt he fela wundra worhte &amp; he luflice him hyrde.
 6.21. Þa se dæg com Herodes gebrydtide he gegearwode mycele
feorme his ealdormannum, &amp; þam fyrmestum on Galilea.
 6.22. &amp; þa ða þære Herodiadiscan dohtor inneode &amp;
tumbode, hit licode Herode, &amp; eallum þam ðe him mid sæton; Se cing
cwæð þa to ðam mædene, bide me swa hwæt swa þu wylle &amp; ic
þe sylle.
 6.23. And he swor hire, soðes ic þe sylle swa hwæt swa þu
me bitst, þeah þu wylle healf min rice.
 6.24. Ða heo ut eode heo cwæð to hyre meder, hwæs bidde
ic; þa cwæþ heo, Iohannes, heafod þæs fulluhteres.
 6.25. Sona þa heo mid ofste inn to þam cinincge eode, heo
bæd &amp; þus cwæð, ic wylle þæt ðu me hrædlice on anum
disce sylle Iohannes heafod.
 6.26. Þa wearð se cinincg geunret for þam aðe, &amp; for
þam ðe him mid sæton; Nolde þeah hi geunretan.
 6.27. Ac sende ænne cwellere &amp; bebead þæt man his
heafod on anum disce brohte; And he hine þa on cwerterne beheafdode.
 6.28. &amp; his heafod on disce brohte &amp; hit sealde þam
mædene, &amp; þæt mæden hit sealde hire meder.
 6.29. Ða his cnihtas þæt gehyrdon hi comon &amp; his lic
namon, &amp; hine on byrgene ledon.
 6.30. Soðlice þa ða apostolas togædere comon, hi cyddon
þam Hælende eall þæt hi dydon &amp; hi lærdon.
 6.31. &amp; he sæde him, cumað &amp; uton gan onsundron on
weste stowe, &amp; us hwon restan; Soðlice manega wæron þe comon &amp;
agenhwyrfdon &amp; fyrst næfdon þæt hi æton.
 6.32. &amp; on scype stigende, hi foron onsundran on weste stowe.
 6.33. &amp; gesawon hi farende, &amp; hi gecneowon manega; And
gangende of þam burgum þyder urnon, &amp; him beforan comon.
 6.34. And þa se Hælend ðanon eode, he geseah mycele menegu,
&amp; he gemiltsode him for þam þe hi wæron swa swa scep þe nanne
hyrde nabbað, and he ongan hi fela læran.
 6.35. &amp; þa hit mycel ylding wæs, his leorningcnihtas him
to comon &amp; cwædon, þeos stow is weste &amp; tima is forð agan.
 6.36. Forlæt þas menegu, þæt hi faran on gehende tunas,
&amp; him mete bicgan, þæt hi eton.
 6.37. Þa cwæð he, sylle ge him etan; ða cwædon hi uton
gan, &amp; mid twam hundred penegon hlafas bicgan, &amp; we him etan syllað.
 6.38. Ða cwæð he, hu fela hlafa hæbbe ge; Gað &amp;
lociað; &amp; þa hi wiston hi cwædon, fif hlafas &amp; twegen fixas.
 6.39. &amp; þa bebead se Hælend þæt ðæt folc sæte
ofer þæt grene hig.
 6.40. &amp; hi þa sæton hundredon &amp; fiftigon.
 6.41. &amp; fif hlafum &amp; twam fixum onfangenum, he on heofon
locode &amp; hi bletsode, &amp; þa hlafas bræc, &amp; sealde his
leorningcnihtum, þæt hi toforan him asetton, &amp; twegen fixas him eallon
dælde.
 6.42. &amp; hi æton þa ealle &amp; gefyllede wurdon.
 6.43. And hi namon þara hlafa &amp; fixa lafe twelf wilian
fulle.
 6.44. Soðlice fif þusend manna þara etendra wæron.
 6.45. Ða sona he nydde his leorningcnihtas on scyp stigan,
þæt hi him beforan foron ofer þæne muþan to Bethsaida, oþ he
þæt folc forlete.
 6.46. And þa he hi forlet he ferde on þone munt &amp; hine ana
þar gebæd.
 6.47. And þa æfen wæs þæt scyp wæs on middre sæ,
&amp; he ana wæs on lande.
 6.48. &amp; he geseah hi on rewette swincende, him wæs
wiðerweard wind; And on niht embe þa feorþan wæccan he com to him ofer
þa sæ gangende, &amp; wolde hi forbugan.
 6.49. Þa hi hine gesawon ofer þa sæ gangende hi wendon
þæt hit unfæle gast wære, &amp; hi clypedon.
 6.50. Hi ealle hine gesawon, &amp; wurdon gedrefede &amp; sona he
spræc to him &amp; cwæð, gelyfaþ ic hit eom, ne þurfon ge eow
ondrædan.
 6.51. &amp; he on scyp to him eode, &amp; se wind geswac &amp; hi
þæs þe ma betwux him wundredon.
 6.52. Ne ongeton hi be þam hlafon; Soðlice heora heorte wæs
ablend.
 6.53. And þa hi ofersegledon, hi comon to Genesar, &amp; þar
wicedon.
 6.54. &amp; þa hi of scipe eodon, sona hi hine gecneowon.
 6.55. And eall þæt rice befarende hi on sæccingum bæron
þa untruman, þar hi hine gehyrdon.
 6.56. And swa hwar swa he on wic oþþe on tunas eode, on
stræton hi þa untruman ledon, &amp; hine bædon þæt hi huru his
refes fnæd æthrinon, &amp; swa fela swa hine æthrinon hi wurdon hale.
 7.1. Þa comon to him Pharisei &amp; sume boceras cumende fram
Hierusalem.
 7.2. &amp; þa hi gesawon sume of his leorningcnihton besmitenum
handum, þæt is, unþwogenum handum, etan; Hi tældon hi &amp;
cwædon.
 7.3. Pharisei &amp; ealle Iudeas ne etað buton hi hyra handa
gelomlice þwean, healdende hyra yldrena gesetnessa.
 7.4. &amp; on stræte hi ne etað buton hi geþwegene beon;
&amp; manega oþre synd þe him gesette synt, þæt is calicea frymða
&amp; ceaca &amp; arfata &amp; mæstlinga.
 7.5. And þa axodon hine Pharisei &amp; þa boceras, hwi ne gað
þine leorningcnihtas æfter ure yldrena gesetnysse, ac besmitenum handum
hyra hlaf þicgað?
 7.6. Ða andswarode he him, wel witegod Isaias be eow licceterum
swa hit awriten is, þis folc me mid welerum wurðað; Soðlice hyra heorte
is feor fram me.
 7.7. On idel hi me wurðiað, &amp; manna lare &amp; bebodu
lærað.
 7.8. Soþlice ge forlætað godes bebod, &amp; healdað manna
laga, þweala ceaca &amp; calica &amp; manega oþre þylce ðing ge doð.
 7.9. Ða sæde he him, wel ge on idel dydon godes bebod þæt
ge eower laga healdon.
 7.10. Moyses cwæð, wurða þinne fæder &amp; þine
modor; &amp; se ðe wyrigþ his fæder &amp; his modor, swelte se deaþe.
 7.11. Soðlice ge cweþað, gif hwa segð his fæder &amp;
meder <foreign>corban</foreign>, þæt is, on ure geðeode gyfu, gif hwylc is of me þe
fremað.
 7.12. &amp; ofer þæt ge ne lætað hine ænig þing don
his fæder oððe meder.
 7.13. Toslitende godes bebod for eower stuntan lage þe ge
gesetton; &amp; manega oþre þing ðysum gelice ge doð.
 7.14. And eft þa menegu he him toclypode &amp; cwæð,
gehyraþ me ealle &amp; ongytað.
 7.15. Nis nan þing of þam men on hine gangende þæt hine
besmitan mæge; Ac þa ðing þe of ðam men forðgað þa hine
besmitað.
 7.16. Gif hwa earan hæbbe gehlyste me.
 7.17. And þa se hælend fram þære menegu eode his
leorningcnihtas hine an bigspell ahsodon.
 7.18. Þa cwæð he, &amp; synt ge þus ungleawe ne ongyte ge
þæt eall þæt utan cymð on þone man gangende ne mæg hine
besmitan.
 7.19. Forþam hit ne gæð on his heortan ac on his innoð;
&amp; on forðgang gewiteð ealle mettas clænsigende.
 7.20. Ða sæde he him þæt ða þing ðe of þam men
gað þa hine besmitað.
 7.21. Innan of manna heortan yfele geþancas cumað,
unrihthæmedu &amp; forligeru, manslihtas.
 7.22. Gytsung, man, facnu, sceamleast, yfel gesihð, dysinessa,
ofermodignessa, stuntscipe.
 7.23. &amp; ealle þas yfelu of þam innoðe cumað &amp;
þone man besmitað.
 7.24. Ða ferde he þanon on þa endas Tiri &amp; Sidonis; &amp;
he inagan on þæt hus; He nolde þæt hit ænig wiste, &amp; he ne
mihte hit bemiðan.
 7.25. Sona þa an wif be him gehyrde þære dohtor hæfde
unclæne gast; Heo ineode &amp; to his fotum hi astrehte.
 7.26. Soðlice þæt wif wæs hæðen sirofenisces cynnes;
&amp; bæd hine þæt he ðone deofol of hyre dehter adrife.
 7.27. Þa sæde he hire, læt ærust þa bearn beon
gefylled; Nis na god þæt man nime þara bearna hlaf &amp; hundum worpe.
 7.28. Ða andswarode heo &amp; cwæð, Drihten þæt is
soð; Witodlice þa hwelpas etað under þære mysan of ðara cilda
cruman.
 7.29. Þa sæde he hyre for þære spræce, ga nu; Se
deofol of ðinre dehter gewit.
 7.30. And þa heo on hyre hus eode heo gemette þæt mæden
on hyre bedde licgende &amp; þone deofol utgan.
 7.31. And eft he eode of Tira gemærum &amp; com þurh Sidonem
to þære Galileiscan Sæ betwux midde endas Decapoleos.
 7.32. &amp; hi læddon him ænne deafne &amp; dumbne, &amp;
hine bædon þæt he his hand him on sette.
 7.33. Ða nam he hine onsundran of þære menigu, &amp; his
fingras on his earan dyde &amp; spætende his tungan onhran.
 7.34. &amp; on þone heofon behealdende geomrode &amp; cwæð,
Effeta, þæt is, on ure geþeode sy þu ontyned.
 7.35. And sona wurdon his earan geopenode, &amp; his tungan bend
wearð unslyped &amp; he rihte spræc.
 7.36. And he bead him þæt hi hit nanum men ne sædon;
Soþlice swa he him swiþor bebead, swa hi swiðor bodedon.
 7.37. &amp; þæs þe ma wundredon &amp; cwædon, ealle
þing he wel dyde; &amp; he dyde þæt deafe gehyrdon &amp; dumbe
spræcon.
 8.1. Eft on þam dagum him wæs mid micel menigu &amp; næfdon
hwæt hi æton.
 8.2. Þa cwæþ he tosomne geclypedum his leorningcnihtum, ic
gemiltsige þysse menegu forþam hi þry dagas me geanbidiað &amp;
nabbað hwæt hi eton.
 8.3. Gif ic hi fæstende to hyra husum læte, be wege hi
geteorigeað.
 8.4. Sume hi comon feorran.
 8.4. &amp; þa andswarodan him his leorningcnihtas, hwanon mæg
ænig man þas mid hlafum on þisum westene gefyllan?
 8.5. Þa axode he hi, hu fela hlafa hæbbe ge; Hi cwædon,
seofan.
 8.6. Ða het he sittan þa menegu ofer þa eorþan; And nam
þa seofon hlafas &amp; Gode þancode; &amp; hi bræc &amp; sealde his
leorningcnihtum þæt hi toforan him asetton, &amp; hi swa dydon.
 8.7. And hi næfdon buton feawa fixa, &amp; he þa bletsode,
&amp; het beforan him settan.
 8.8. &amp; hi æton &amp; wurdon gefyllede; &amp; hi namon
þæt of þam brytsenum belaf seofon wilian fulle.
 8.9. Soðlice þa ðe þar æton wæron fif þusend; &amp;
he hi þa forlet.
 8.10. And sona he on scyp mid his leorningcnihtum astah, &amp; com
on þa dælas Dalmanuða.
 8.11. And þa ferdon ða pharisei, &amp; ongunnon mid him
smeagean, &amp; tacen of heofone sohton &amp; his fandedon.
 8.12. Þa cwæð he geomriende on his gaste, hwi secð þeos
cneoris tacen; Soþlice ic eow secge, ne bið þisse cneorisse tacen
geseald.
 8.13. &amp; hi þa forlætende eft on scyp astah, &amp; ferde
ofer þone muðan.
 8.14. &amp; hi ofergeton þæt hi hlafas ne namon, &amp; hi
næfdon on scype mid him buton ænne hlaf.
 8.15. &amp; he him bead &amp; cwæð, lociað &amp; warniað
fram Pharisea &amp; Herodes hæfe.
 8.16. Þa þohton hi betwux him &amp; cwædon, næbbe we nane
hlafas.
 8.17. Þa se hælend þæt wiste he cwæð, hwæt
þence ge forþam ge hlafas nabbað; Gyt ge ne oncnawað ne ne ongytað;
Gyt ge habbað eowre heortan geblende?
 8.18. Eagan ge habbað &amp; ne geseoð, &amp; earan &amp; ne
gehyrað; Ne ge ne þencaþ.
 8.19. Hwænne ic bræc fif hlafas &amp; twegen fixas &amp; hu
fela wyligena ge namon fulle; Hi cwædon, þa twelfe.
 8.20. And hwænne seofon hlafas feower þusendum &amp; hu fela
wyligena brytsyna ge namon; Hi sædon, seofon.
 8.21. Ða sæde he him, hwi ne ongyte ge gyt?
 8.22. And hi comon þa to Bedzaida, &amp; hi brohton him þa
ænne blindne, &amp; hine bædon þæt he hine æthrine.
 8.23. &amp; þa æthran he þæs blindan hand, &amp; lædde
hine butan þa wic; &amp; spætte on his eagan, &amp; his hand onasette,
&amp; hine axode hwæþer he aht gesawe.
 8.24. Ða cwæð he þa ða he hine beseah; Ic geseo men
swylce treow gangende.
 8.25. Eft he asette his handa ofer his eagan &amp; he geseah þa,
&amp; wearð geedniwod, swa þæt he beorhtlice eall geseah.
 8.26. Ða sende he hine to his huse &amp; cwæð, ga to þinum
huse, &amp; ðeah þu on tun ga nænegum þu hit ne sege.
 8.27. Ða eode he &amp; his leorningcnihtas on þæt castel
Cesareæ Philippi; &amp; he on wege his leorningcnihtas ahsode, hwæt
secgað men þæt ic sy?
 8.28. Þa andswarodon hi, sume Iohannem þone Fulluhtere, sume
Heliam, sume sumne of þam witegum.
 8.29. Ða cwæð he, hwæt secge ge þæt ic sy; þa
andswarude Petrus him &amp; cwæð, ðu eart Crist.
 8.30. &amp; ða bead he him þæt hi nænegum be him ne
sædon.
 8.31. Ða ongan he hi læran þæt mannes sunu gebyreð fela
þinga þolian &amp; beon aworpen fram ealdormannum &amp; heahsacerdum &amp;
bocerum &amp; beon ofslegen &amp; æfter þrim dagum arisan.
 8.32. &amp; spræc þa openlice; &amp; þa nam Petrus hine,
&amp; ongan hine þreagean.
 8.33. Þa bewende he hine &amp; cidde Petre &amp; cwæð, ga
onbæc Satanas forþam þu nast þa ðing þe synd Godes ac þa ðing
þe synd manna.
 8.34. Þa cwæð he togædere geclypedre menegu mid his
leorningcnihtum, gif hwa wyle me fyligean, wiðsace hine sylfne &amp; nime his
cwylminge &amp; folgige me.
 8.35. Se ðe wyle his sawle hale gedon, se hi forspilð; Se ðe
forspilð his sawle for me &amp; for þam godspelle se hi gehælð.
 8.36. Hwæt fremað men ðeah he eallne middaneard gestryne
&amp; do his sawle forwyrd?
 8.37. Oþþe hwylc gewryxl sylð se man for his sawle?
 8.38. Soðlice se þe me forsyhð &amp; mine word on þisre
unrihthæmedan &amp; synfulran cneorisse, ðone mannes sunu forsyhþ
ðonne he cymð on his Fæder wuldre mid halgum englum.
 9.1. Þa sæde he him soðlice, ic secge eow þæt syme synt
her wuniende þe deað ne onbyrigeað ær hi geseon Godes rice on mægne
cuman.
 9.2. Ða æfter syx dagum nam se Hælend Petrum &amp; Iacobum
&amp; Iohannem &amp; lædde hi sylfe onsundran on sumne heahne munt &amp;
wearð beforan him oferhiwud.
 9.3. &amp; his reaf wurdon glitiniende swa hwite swa snaw swa nan
fullere ofer eorðan ne mæg swa hwite gedon.
 9.4. Þa ætywde him Helias mid Moyse &amp; to him spræcon.
 9.5. Ða andswarode Petrus him &amp; cwæð, Lareow, god is
þæt we her beon; &amp; uton wyrcan her þreo eardungstowa, þe ane &amp;
Moyse ane &amp; Helie ane.
 9.6. Soðlice he nyste hwæt he cwæð, he wæs afæred
mid ege.
 9.7. And seo lyft hi ofersceadewude, &amp; stefn com of þære
lyfte &amp; cwæð, þes is min leofesta sunu; Gehyrað hine.
 9.8. And sona ða hi besawon hi nanne hi mid him ne gesawon buton
þone Hælend sylfne mid him.
 9.9. And þa hi of þam munte astigon he bead him þæt hi
nanum ne sædon þa ðing þe hi gesawon buton þonne mannes sunu of
deaðe arise.
 9.10. Hi þa ðæt word geheoldon betwux him &amp; smeadon
hwæt þæt wære þonne he of deaðe arise.
 9.11. And hi hine ahsodon þa, hwæt secgað Pharisei &amp;
þa boceras þæt gebyrað æryst Helias cume?
 9.12. Ða sæde he him andswariende, Helias ealle þing
geedniwað þonne he cymð; Swa be mannes suna awriten is þæt he fela
ðolige &amp; si oferhogod.
 9.13. Ac ic secge eow þæt Helias com, &amp; hi dydon him swa
hwæt swa hi woldon swa be him awriten is.
 9.14. And þa he com to his leorningcnihtum he geseah mycele
menegu abutan hi, &amp; boceras mid him sprecende.
 9.15. &amp; sona eall folc þæne Hælend geseonde wearð
afæryd &amp; forht, &amp; hine gretende him to urnon.
 9.16. Þa ahsode he hi, hwæt smeage ge betwux eow?
 9.17. Him andswarode an of þære menigu, Lareow, ic brohte
minne sunu dumbne gast hæbbende.
 9.18. Se swa hwær swa he hine gelæcð forgnit hine, &amp;
toðum gristbitað &amp; forscrincþ; &amp; ic sæde þinum
leorningcnihtum þæt hi hine ut adrifon &amp; hi ne mihton.
 9.19. Ða andswarode he him, eala ungeleaffulle cneorys, swa lange
swa ic mid eow beo swa lange ic eow þolige; Bringað hine to me.
 9.20. Þa brohton hi hine; &amp; þa he hine geseah sona se gast
hine gedrefde, &amp; on eorðan forgnyden fæmende he tearflode.
 9.21. And þa ahsode he his fæder, hu lang tid is syððan
him þis gebyrede; þa cwæð, he of cildhade.
 9.22. He hine gelomlice on fyr &amp; on wæter sende þæt he
hine forspilde; Ac gif þu hwæt miht gefylst us ure gemiltsud.
 9.23. Ða cwæð se Hælend, gif þu gelyfan miht ealle
þing synd gelyfedum mihtlice.
 9.24. Ða sona hrymde þæs cildes fæder &amp; wepende
cwæð, drihten, ic gelyfe; Gefylst minre ungeleaffulnysse.
 9.25. And þa se Hælend geseah þa toyrnendan menegu, he
bebead þam unclænan gaste þus cweðende, eala deafa &amp; dumba gast,
ic beode þe ga of him &amp; ne ga þu leng on hine.
 9.26. He ða hrymende &amp; hine swyþe slitende eode of him;
&amp; he wæs swylce he dead wære swa þæt manega cwædon, soðlice
he is dead.
 9.27. Þa nam se Hælend his hand &amp; hine up ahof &amp; he
aras þa.
 9.28. And þa he into þam huse eode his leorningcnihtas hine
digollice ahsodon, hwi ne mihton we hine ut adrifan?
 9.29. Ða sæde he, þis cynn ne mæg of nanum men ut gan
buton þurh gebedu &amp; on fæstene.
 9.30. Þa hi þanon ferdon hi forbugon Galileam; He nolde
þæt hit ænig man wiste.
 9.31. Soðlice he lærde his leorningcnihtas &amp; sæde,
soþlice mannes sunu bið geseald on synfulra handa þæt hi hine ofslean,
&amp; ofslagen þam ðriddan dæge he arist.
 9.32. Ða nyston hi þæt word &amp; hi adredon hine ahsiende.
 9.33. Þa comon hi to Capharnaum &amp; þa hi æt ham wæron
he ahsode hi, hwæt smeade ge be wege?
 9.34. &amp; hi suwodon; Witodlice hi on wege smeadon hwylc hyra
yldost wære.
 9.35. Þa he sæt he clypode hi twelfe &amp; sæde him, gif
eower hwylc wyle beon fyrmest, beo se eaðmodust &amp; eower ealra þen.
 9.36. Þa nam he anne cnapan &amp; gesette on hyra middele; þa
he hine beclypte he sæde him.
 9.37. Swa hwylc swa anne of þus geradum cnapum on minum naman
onfehð se onfehþ me; And se þe me onfehð he ne onfehþ me ac þone
þe me sende.
 9.38. Ða andswarode Iohannes &amp; cwæð, lareow, sumne we
gesawon on þinum naman deofolseocnessa ut adrifende se ne fyligð us, &amp;
we him forbudon.
 9.39. Þa cwæð he, ne forbeode ge him; Nis nan þe on minum
naman mægen wyrce &amp; mæge raðe be me yfele specan.
 9.40. Se þe nis agen eow se is for eow.
 9.41. Soðlice se ðe sylð drinc eow calic fulne wæteres on
minum naman forþam ge Cristes synt ic eow soþ secge, ne forlyst he his
mede.
 9.42. And swa hwa swa gedrefð ænne of þyssum lytlingum on me
gelyfendum betere him wære þæt an cweornstan wære to his swuran
gecnyt &amp; wære on sæ beworpen.
 9.43. And gif þin hand þe swicað, ceorf hi of; Betere þe is
þæt þu wanhal to life ga þonne þu twa handa hæbbe &amp; fare on
helle &amp; on unacwencedlic fyr.
 9.44. Þar hyra wyrm ne swylt &amp; fyr ne bið acwenced.
 9.45. And gif ðin fot swicað þe, ceorf hine of; Betere þe
is þæt þu healt ga on ece lif þonne þu hæbbe twegen fet &amp; si
aworpen on helle unacwencedlices fyres.
 9.46. Þar hyra wyrm ne swylt ne fyr ne bið adwæsced.
 9.47. Gif þin eage þe swicað, weorp hit ut; Betere þe is
mid anum eagan gan on godes rice þonne twa eagan hæbbende sy aworpen on
helle fyr.
 9.48. Þar hyra wyrm ne swylt ne fyr ne bið acwenced.
 9.49. Soðlice ælc man bið mid fyre gesylt &amp; ælc
offrung bið mid sealte gesylt.
 9.50. God is sealt gif þæt sealt unsealt biþ on þam þe
ge hit syltað; Habbað sealt on eow &amp; habbað sibbe betwux eow.
 10.1. And þanon he com on Iudeisce endas of Iordane; þa comon
eft menigu to him &amp; swa swa he gewunode he hi lærde eft sona.
 10.2. Ða genealæhton him Pharisei &amp; hine axodon
hwæþer alyfð ænegum men his wif forlætan his þus fandigende.
 10.3. Þa andswarode he him, hwæt bead Moyses eow?
 10.4. Hi sædon, Moyses lyfde þæt man write hiwgedales boc
&amp; hi forlete.
 10.5. Ða cwæð se Hælend, for eower heortan heardnesse he
eow wrat þis bebod.
 10.6. Fram fruman gesceafte God hi geworhte wæpnedman &amp;
wimman.
 10.7. &amp; cwæð, for þam se mann forlæt his fæder
&amp; modor &amp; hine his wife geþeot.
 10.8. &amp; beoð twegen on anum flæsce; Witodlice ne synt na
twegen ac an flæsc.
 10.9. Þæt god gesamnode ne syndrige þæt nan man.
 10.10. And eft innan huse his leorningcnihtas hine be þam ylcan
ahsodon.
 10.11. Ða cwæð he, swa hwylc mann swa his wif forlæt
&amp; oþer nimð unrihthæmed he wyrcð þurh hi.
 10.12. And gif þæt wif hire were forlæt &amp; oþerne
nimð heo unrihthæmð.
 10.13. And hi brohton him hyra lytlingas þæt he hi æthrine;
þa ciddon his leorningcnihtas þam ðe hi brohton.
 10.14. Þa se Hælend hi geseah unwurðlice he hit forbead
&amp; sæde him, lætað þa lytlingas to me cuman &amp; ne forbeode ge
him; Soðlice swylcera is heofona rice.
 10.15. Soþlice ic secge eow swa hwylc swa godes rice ne onfehð
swa lytling ne mæg he þæt.
 10.16. Ða beclypte he hi &amp; his handa ofer hi settende
bletsode hi.
 10.17. And þa he on wege eode, sum him to arn &amp; gebigedum
cneowe toforan him cwæð &amp; bæd hine, la goda lareow, hwæt do ic
þæt ic ece lif age?
 10.18. Þa cwæð se Hælend, hwi segst þu me godne; Nis
nan mann god buton god ana.
 10.19. Canst þu ða bebodu, ne unrihthæm þu, ne slyh þu,
ne stel þu, ne sege þu lease gewitnesse facen ne do ðu, wurða þinne
fæder &amp; þine modor?
 10.20. Ða andswarode he, goda Lareow, eall ðis ic geheold of
minre geoguðe.
 10.21. Se Hælend hine þa behealdende lufode &amp; sæde him,
an þing þe is wana; Gesyle eall þæt ðu age &amp; syle hit þearfum;
þonne hæfst þu goldhord on heofonum &amp; cum &amp; folga me.
 10.22. And for þam worde he wæs geunret &amp; ferde
gnornigende for þam he hæfde mycele æhta.
 10.23. Þa cwæð se Hælend to his leorningcnihton hine
beseonde, swyþe earfoðlice on godes rice gað þa þe feoh habbað.
 10.24. Ða forhtodon his leorningcnihtas be his wordum; Eft se
Hælend him andswariende cwæð, eala, cild, swyðe earfoðlice þa
ðe on heora feo getruwigeað gað on godes rice.
 10.25. Eaþere ys olfende to farenne þurh nædle þyrel
þonne se rica &amp; se welega on godes rice ga.
 10.26. Hi þæs ðe ma betwux him wundredon &amp; cwædon,
&amp; hwa mæg beon hal?
 10.27. Þa beheold se Hælend hi &amp; cwæð, mid mannum hit
is uneaþelic ac na mid Gode; Ealle þing mid Gode synt eaðelice.
 10.28. Þa ongan Petrus cweþan, Witodlice we ealle þing
forleton &amp; folgodon þe.
 10.29. Ða andswarode him se Hælend, nis nan þe his hus
forlæt oððe gebroþru oþþe geswustra oððe fæder oþþe
modor oððe bearn oþþe æceras for me &amp; for þam godspelle.
 10.30. Þe hundfeald ne onfo nu on þisse tide, hus &amp;
broðru &amp; swustru fæder &amp; modor &amp; bearn &amp; æceras mid
ehtnessum, &amp; on toweardre worulde, ece lif.
 10.31. Manega fyrmeste beoð ytemeste, &amp; ytemeste fyrmyste.
 10.32. Soþlice hi ferdon on wege to Hierusalem, &amp; se
Hælend him beforan eode, &amp; hi adredon him hine &amp; him fyligdon; &amp;
eft he nam hi twelfe &amp; ongan him secgan þa ðing þe him towearde
wæron.
 10.33. Þæt we nu astigað to Hierusalem &amp; mannes sunu
bið geseald sacerda ealdrum &amp; bocerum &amp; ealdrum; &amp; hi hine
deaðe genyþeriað &amp; hi hine þeodum syllað.
 10.34. &amp; hi hine bysmirað &amp; hi him on spætað &amp;
hine swingað &amp; ofsleað hine; &amp; he arist on þam þriddan
dæge.
 10.35. Him þa genealæhton to Iacobus &amp; Iohannes Zebedeis
suna &amp; cwædon, lareow, we wyllað þæt þu us do swa hwæt swa
we biddað.
 10.36. Þa cwæð he, hwæt wylle gyt þæt ic inc do?
 10.37. Þa cwædon hi, syle unc þæt wyt sitton on þinon
wuldre, an on þine swyðran healfe &amp; oþer on þine wynstran.
 10.38. Ða cwæð se Hælend, gyt nyton hwæt gyt biddað;
Mage gyt drincan þone calic þe ic drince &amp; beon gefullod on þam
fulluhte þe ic beo gefullod?
 10.39. Þa cwædon hi, wyt magon; ða cwæð se Hælend,
gyt drincað þone calic þe ic drince; gyt beoð gefullode þam fulluhte
ðe ic beo gefullod.
 10.40. Soðlice nis hit na min inc to syllene þæt gyt sitton
on mine swyðran healfe oððe on þa wynstran ac þam þe hit gegearwod
ys.
 10.41. Þa gebulgon þa tyne hi be Iacobe &amp; Iohanne.
 10.42. Ða clypode se Hælend hi &amp; cwæð, wite ge
þæt þa ðe on þeodum ealdorscype habbað þæt hyra ealdras
anweald ofer hi habbað.
 10.43. Soðlice on eow hit nis swa, ac swa hwylc swa wyle mid eow
yldest beon se byð eower þen.
 10.44. &amp; se ðe wyle on eow fyrmest beon se byþ ealra
þeow.
 10.45. Soðlice ne com mannes sunu þæt him man þenode ac
þæt he þenode &amp; his sawle sealde for manegra alysednysse.
 10.46. Þa comon hi to Gericho &amp; he ferde fram Gericho &amp;
his leorningcnihtas &amp; mycel menegu; Timeus sunu Bartimeus sæt blind
wið þone weg wædla.
 10.47. Þa he gehyrde þæt hit wæs se Nazareniscea
Hælend, he ongan þa clypian &amp; cweðan, Hælend, Dauides sunu,
gemiltsa me.
 10.48. Þa budon him manega þæt he suwode; He clypode þa
þæs ða ma, miltsa me, Dauides sunu.
 10.49. Ða ætstod se Hælend &amp; het hine clypian; þa
sædon hi þam blindan, beo geheortra &amp; aris; Se Hælend þe
clypað.
 10.50. He þa awearp his reaf &amp; forð ræsde &amp; to him
com.
 10.51. Ða cwæð se Hælend, hwæt wylt þu þæt ic
þe do; þa cwæð he, Lareow, þæt ic geseo.
 10.52. Þa cwæð se Hælend to him, ga, þin geleafa þe
halne gedyde; &amp; he sona geseah &amp; him fyligde on wege.
 11.1. Ða he genealæhte Hierusalem &amp; Bethania to Oliuetes
Dune, he sende his twegen leorningcnihtas.
 11.2. &amp; cwæð to him, faraþ to þam castele þe inc ys,
and gyt þar sona gemetað assan folan getigedne ofer þæne nan man gyt
ne sæt; Untigeað hine &amp; to me gelædað.
 11.3. And gyf hwa to inc hwæt cwyð, secgað þæt drihten
hæfð his neode &amp; he hine sona hider læt.
 11.4. &amp; þa hi utferdon hi gemetton þone folan ute on
twycenan beforan dura getigedne; þa untigdon hi hine.
 11.5. &amp; sume þe þar stodon þus sædon him, Hwæt do
gyt þone folan untigende?
 11.6. Þa cwædon hi, swa se Hælend unc bead, &amp; hi leton
hi þa.
 11.7. Ða læddon hi þone folan to þam Hælende, &amp; hi
hyra reaf on aledon &amp; he on sæt.
 11.8. Manega hyra reaf on þone weg strehton, sume þa boceras of
þam treowum heowon &amp; streowodon on þone weg.
 11.9. &amp; þa ðe beforan eodon &amp; þa ðe
æfterfolgodon cwædon þus, osanna, sy gebletsod se þe com on Drihtnes
naman.
 11.10. Si gebletsod þæt rice þe com ures fæder Dauides,
osanna on heahnessum.
 11.11. And he eode þa on Hierosolima templ &amp; ealle þing he
besceawode; þa æfentima wæs he ferde to Bethaniam mid his twelf
leorningcnihtum.
 11.12. And oþrum dæge þa hi ferdon fram Bethania hine
hingrode.
 11.13. Ða he feorran geseah an fictreow þe leaf hæfde, he
com &amp; sohte hwæþer he þar on aht funde; þa he him to com ne funde
he þar buton leaf ane; Soðlice hit wæs þæs fictreowes tima.
 11.14. Þa cwæð he, heonon forð on ecnesse ne ete ænig
mann wæstm of þe; &amp; his leorningcnihtas þæt gehyrdon.
 11.15. Þa comon hi eft to Hierusalem &amp; þa he on þæt
templ eode he ongann drifan of þam temple syllende &amp; bicgende, &amp;
mynetera þrocu &amp; heahsetlu þe þa culfran cypton he to bræc.
 11.16. &amp; he ne geþafode þæt ænig man ænig fæt
ðurh þæt templ bære.
 11.17. &amp; he þa lærende ðus cwæð to him, nis hit
awriten þæt min hus fram eallum þeodum bið genemned gebedhus;
Soðlice ge dydon þæt to sceaðena scræfe.
 11.18. Ða þæra sacerda ealdras &amp; þa boceras ðis
gehyrdon, hi þohton hu hi hine forspildon; þeh hi him adredon hine forðam
eall seo menigu wundrode be his lare.
 11.19. And þa hit æfen wæs he eode of þære ceastre.
 11.20. On merigen þa hi ferdon hi gesawon þæt fictreow
forscruncen of þam wyrtruman.
 11.21. Þa cwæð Petrus, Lareow, loca hu forscranc þæt
fictreow þe ðu wyrigdest.
 11.22. Ða cwæð se Hælend him andswarigende, habbað
Godes truwan.
 11.23. Ic secge eow to soðe, swa hwylc swa cwyþ to ðisum
munte, si þu afyrred &amp; on sæ aworpen, &amp; on his heortan ne twynað
ac gelyfð swa hwæt swa he cwyð gewurðe þis þæt gewyrð.
 11.24. Forþam ic eow secge, swa hwæt swa ge gyrnende biddað
gelyfað þæt ge hit onfoð, &amp; hit eow becymð.
 11.25. And þonne ge standað eow to gebiddenne, forgifaþ gif
ge hwæt agen ænigne habbað, þæt eow eower synna forgyfe eower
heofonlica fæder se ðe on heofonum ys.
 11.26. Gif ge ne forgyfað, ne eow eower synna ne forgyfð eower
heofonlica fæder.
 11.27. Ða com he eft to Hierusalem; &amp; þa he on þam temple
eode, him to genealæhton þa heahsacerdos &amp; boceras &amp; ealdras.
 11.28. &amp; þus cwædon, on hwylcum anwealde dest þu ðas
þing; &amp; hwa sealde þe ðisne anweald þæt þu ðis do?
 11.29. Þa cwæð se Hælend, &amp; ic ahsige eow anre
spræce; Andswariað me, &amp; ic secge eow þonne on hwylcum anwealde ic
þis do.
 11.30. Hweðer wæs Iohannes fulluht, þe of heofone þe of
mannum; Andswariað me.
 11.31. Ða þohton hi &amp; cwædon betweox him, gif we
secgað of heofone, he segð us hwi ne gelyfde ge him.
 11.32. Gif we secgað of mannum, we ondrædaþ þis folc;
Ealle hi hæfdon Iohannem þæt he wære soðlice witega.
 11.33. Þa andswaredon hi þam Hælende &amp; cwædon, we
nyton; ða cwæð se Hælend, ne ic eow ne secge on hwylcum anwealde ic
þas þing do.
 12.1. Ða ongan he him bigspell reccan; Sum mann him plantode
wingeard &amp; betynde hine &amp; dealf anne seað &amp; getimbrode ænne
stypel &amp; gesette hine mid eorðtilium; &amp; ferde on elþeodignysse.
 12.2. Þa sende he to þam tiligum his þeow on tide þæt he
þæs wingeardes wæstm onfenge.
 12.3. Ða swungon hi þæne &amp; forleton hine idelhende.
 12.4. And eft he him sende oðerne þeow &amp; hi þone on
heafde gewundodon &amp; mid teonum geswencton.
 12.5. And eft he him sumne sende &amp; hi þæne ofslogon &amp;
manega oþre; Sume hi beoton, sume hi ofslogon.
 12.6. Þa hæfde he þa gyt ænne leofostne sunu; þa sende
he æt nehstan him þæne &amp; cwæð, witodlice minne sunu hig
forwandiað.
 12.7. Ða cwædon þa tilian him betweonan, her is se yrfenuma;
Uton ofslean hine, þonne bið ure seo yrfeweardnes.
 12.8. Hi þa ofslogon hine &amp; wurpon wiðutan þone
wingeard.
 12.9. Hwæt deð þæs wingeardes hlaford; He cymð &amp;
fordeð þa tiligean &amp; sylð oþron þone wingeard.
 12.10. Ne rædde ge þis gewrit; Se stan þe þa wyrhtan
awurpon, þes ys geworden on þære hyrnan heafod.
 12.11. Þis ys fram drihtne geworden &amp; hit is wundorlic on
uron eagum.
 12.12. Þa smeadon hi þæt hi gefengon hine &amp; hi ondredon
þa menigu; Hi oncneowon þa þæt he þis bigspell to him sæde; Hi
ferdon þa &amp; hine forleton.
 12.13. Þa sendon hi to him sume of Phariseum &amp; Herodianum
þæt hi befengon hine on his worde.
 12.14. Ða comon hi &amp; þus mid facne cwædon, lareow, we
witon þæt þu eart soðfæst &amp; þu ne recst be ænegum menn ne
besceawast þu manna ansyne, ac þu godes weg lærst on soðfæstnysse;
Alyfð gaful to syllanne þam Casere.
 12.15. Hwæðer þe we ne syllað; þa cwæð he &amp;
heora lotwrencceaste wiste, hwi fandige min; Bringað me þone pening
þæt ic hine geseo.
 12.16. Þa brohton hi him þa sæde he him, hwæs is þeos
anlicnys &amp; þis gewrit; Hi cwædon, ðæs Caseres.
 12.17. Ða cwæð se Hælend to him, agyfað þam Casere
þa ðing þe þæs Caseres synd, &amp; Gode þa ðe Godes synd; þa
wundrodon hi be þam.
 12.18. Þa comon him to Sadcei þa secgað þæt ærist ne
sy &amp; hine ahsodon &amp; þus cwædon.
 12.19. Lareow, Moyses us wrat, gif hwæs broðor dead bið
&amp; læfð his wif &amp; næfð nan bearn þæt his broðor nime
his wif &amp; his broðor sæd wecce.
 12.20. Eornostlice seofon gebroþru wæron &amp; se æresta
nam wif &amp; wearð dead na læfedum sæde.
 12.21. And þa nam se oðer hi &amp; wearð dead ne se sæd ne
læfde; Gelice se þridda.
 12.22. &amp; ealle seofon hi hæfdon &amp; sæd ne læfdon;
Ealra æftemest þa forðferde þæt wif.
 12.23. On þam æriste, hwylces þara seofona bið þæt
wif; Hi ealle hi hæfdon.
 12.24. Þa andswarode him se Hælend, hu ne dweligað ge
forþam þe ge nyton þa halgan gewritu ne Godes mægen?
 12.25. Soðlice þonne hi of deaðe arisaþ ne wifiaþ hi ne
ne gyftigeað, ac hi synt swylce godes englas on heofonum.
 12.26. Be þam deadum þæt hi arison, ne rædde ge on Moyses
bec hu God to him cwæþ ofer þone gorstbeam, ic eom Abrahames God &amp;
Isaaces God &amp; Iacobes God.
 12.27. Nis God deadra ac he hys lybbendra; Soðlice swyþe ge
dweligeað.
 12.28. Ða genealæhte him an of þam bocerum þe he gehyrde
hi smeagende &amp; geseah þæt he him wel andswarode &amp; ahsode hine,
hwæt wære ealra beboda mæst?
 12.29. Þa andswarode &amp; him, þæt is þæt mæste
bebod ealra, Israhel, gehyr, urne Drihten god he is.
 12.30. And lufa þinne Drihten God of ealre þinre heortan &amp;
of ealre þinre sawle eallum þinum mode &amp; of eallum þinum mægene;
þæt is þæt fyrmeste bebod.
 12.31. Soðlice is oðer þissum gelic, lufa þinne nehstan swa
þe sylfne; Nys oðer mare bebod.
 12.32. Ða cwæþ se bocere, Lareow, well þu on soþe
cwæde þæt an God is &amp; nis oðer butan him.
 12.33. &amp; ðæt he si gelufod of ealre heortan &amp; of
eallum andgyte &amp; of ealre sawle &amp; of ealre strengðe, &amp; lufigean
his nehstan swa hine sylfne; þæt is mare eallum onsægdnyssum &amp;
offrungum.
 12.34. Ða se Hælend geseah þæt he him wislice andwyrde he
sæde him, ne art þu feorr fram Godes rice; &amp; hine ne dorste nan mann
ahsian.
 12.35. Ða cwæþ se Hælend on þam temple lærende, hu
secgað þa boceras þæt Crist sy Dauides sunu?
 12.36. Dauid sylf cwæþ to þam halgan gaste; Drihten
cwæþ to minum Drihtne, site on mine swyðran healfe oð ic þine fynd
asette to fotsceamole þinra fota.
 12.37. Dauid sylf nemde hine Drihten, &amp; hwanon is he his sunu;
And mycel menegu hine luflice gehyrde.
 12.38. Þa sæde he him on his lare, warniað fram bocerum þa
wyllað on gegyrlum gan &amp; beon on strætum grete.
 12.39. &amp; on fyrmestum lareowsetlum sittan on gesamnungum &amp;
þa fyrmestan setl on gebeorscipum.
 12.40. Þa ðe wudewena hus forswelgað mid heora langsuman
gebede; þa onfoð lengestne dom.
 12.41. Ða sæt se Hælend ongen þone tollsceamol &amp;
geseah hu þæt folc hyra feoh torfude on þone tollsceamul &amp; manega
welige torfudon fela.
 12.42. Þa com an earm wuduwe and wearp twegen feorðlingas.
 12.43. Ða clypode he his leorningcnihtas &amp; sæde him,
soþlice ic eow secge þæt þeos earme wuduwe eallinga mæst sealde
þara þe on tollsceamul sealdon.
 12.44. Ealle sendon of þam þe hi genoh hæfdon; Soðlice
þeos of hyre yrmþe eall þæt heo hæfde sealde ealle hyre andlyfene.
 13.1. Ða he of þam temple eode, þa cwæð an of his
leorningcnihtum to him, Lareow, loca hwylce stanas her synt &amp; hwylce
getimbrunga þisses temples.
 13.2. Þa cwæð se Hælend, ne geseoge ealle þas mycelan
getimbrunga; Ne bið her læfed stan ofer stan þe ne beo toworpen.
 13.3. Þa hi sæton on Oliuetes Dune ongen þæt tempel,
synderlice hine Petrus &amp; Iacobus &amp; Iohannes &amp; Andreas ahsodon.
 13.4. Sege us hwænne þas þing gewurdon &amp; hwylc tacen
bið þænne ealle þas ðing onginnað beon geendud?
 13.5. Þa ongan se Hælend him andswarigende to cweðan,
warniað þæt eow nan mann ne beswice.
 13.6. Soþlice manega cumað on minum naman &amp; cweþað, ic
eom Crist, &amp; beswicað manega.
 13.7. &amp; þonne ge gehyrað gefeohtu &amp; gefeohta hlisan, ne
ondræde ge eow; Hit gebyrað þæt hit gebelimpe, ac þonne gyt nis
ende.
 13.8. Soðlice þeod arist agen þeode &amp; rice ongen rice,
&amp; beoð eorþan styrunga geond stowa &amp; hungor; þis synd sara
angin.
 13.9. Warniað eow sylfe; Hi syllað eow on geþeahte &amp;
swingað on gesamnungum, &amp; ge standað beforan demum &amp; cyningum for
minum naman him on gewitnesse.
 13.10. &amp; on ealle þeoda; ærest gebyrað beon þæt
godspel gebodud.
 13.11. &amp; þonne hi syllende eow læþað, ne foresmeage ge
hwæt ge specan ac specað þæt eow on þære tide geseald bið; Ne
synd ge na specende ac se Halga Gast.
 13.12. Soðlice se broðor þone broþor to deaðe sylð
&amp; se fæder his sunu &amp; þa bearn arisað agen hyra magas &amp; mid
deaðe hi gewæceað.
 13.13. &amp; ge beoð eallum on hatunge for minum naman; Soðlice
se bið hal se þe oð ende þurhwunað.
 13.14. Ðonne ge geseoð þære toworpednysse asceonunge
standan þar heo ne sceal, þonne ongyte se þe ræt fleon þonne on
muntas þa ðe synt on Iudea.
 13.15. &amp; se ðe is ofer þecene ne stige he on his hus ne he
in ne ga þæt he aht on his huse nime.
 13.16. &amp; se ðe bið on æcere ne cyrre he ongean þæt
he his reaf nime.
 13.17. Wa cennedum on þam dagum.
 13.18. Biddað þæt ðis on wintra ne gewurðe.
 13.19. Soþlice on þam dagum beoð swylce gedrefednessa swylce
ne gewurdon of frymmðe þære gesceafte þe god gesceop oð nu ne na ne
gewurþað.
 13.20. And gif Drihten þas dagas ne gescyrte, nan flæsc ne
wurde hal, ac for þam gecorenum þe he geceas he gescyrte þa dagas.
 13.21. And gif eow hwylc segð, witodlice her is Crist, witodlice
þær he is, ne gelyfe ge.
 13.22. Soðlice lease cristas &amp; lease witegan arisað &amp;
wyrcað forebeacnu to beswicanne eac, gif hit beon mæg, þa gecorenan.
 13.23. Warniað eow nu ealle þing þe ic eow foresæde.
 13.24. Ac on þam dagum æfter þære geswencednysse bið
sunne aþeostrod &amp; se mona his beorhtnesse ne sylð.
 13.25. &amp; heofones steorran beoð feallende &amp; beoð
astyrode þa megenu þe on heofonum synt.
 13.26. Ðonne geseoð hi mannes sunu cumendne on genipum mid
mycelum mægene &amp; wuldre.
 13.27. Þonne sent he his englas &amp; hi gaderiað his gecorenan
of feower windum of eorþan heanesse oþ heofones heahnesse.
 13.28. Leorniað an bigspell be þam fictreowe; þonne his twi
bið mearu &amp; leaf beoð acennede, ge witon þæt sumor is gehende.
 13.29. &amp; wite ge þonne ge þas ðing geseoð þæt he
is dura gehende.
 13.30. Soðlice ic eow secge þæt þeos cneores ne gewit
ærþam ealle þas ðing gewurðon.
 13.31. Heofon &amp; eorðe gewitað, witodlice mine word ne
gewitað.
 13.32. Be þam dæge &amp; þære tide nan mann nat ne englas
on heofone ne mannes sunu buton fæder ana.
 13.33. Warniað &amp; waciað &amp; gebiddaþ eow, ge nyton
hwænne seo tid ys.
 13.34. Swa se man ælþeodilice ferde forlet his hus &amp;
sealde his þeowum þæne anwald gehwylces weorces &amp; beode þam
durewearde þæt he wacige.
 13.35. Eornostlice wacigeað, ge nyton hwænne þæs huses
hlaford cymð þe on æfen þe on midre nihte þe on hancrede þe on
mergen.
 13.36. Þe læs he eow slapende gemete þonne he færinga
cymð.
 13.37. Soðlice þæt ic eow secge eallum, ic hit secge,
waciað.
 14.1. Soþlice þa æfter twam dagum wæron Eastron; &amp;
þa sohton þa heahsacerdas &amp; þa boceras hu hi hine mid facne namon
&amp; ofslogon.
 14.2. Ða cwædon hi, næs na on freolsdæge þe læs
þæs folces gehlyd wurde.
 14.3. And þa se Hælend wæs on Bethania on Simones huse anes
hreoflan &amp; þar sæt; þa com an wif &amp; hæfde hyre sealfbox
deorwyrþes nardes; &amp; tobrocenum sealfboxe ofer his heafod aget.
 14.4. Sume hit unwurðlice forbæron &amp; betwux him sylfum
cwædon, for hwi wæs þisse sealfe forspillednes geworden?
 14.5. Þeos sealf mihte beon geseald to þrim hund penegum &amp;
beon þearfum geseald; &amp; yrsydon agen hi.
 14.6. Ða cwæð se Hælend, lætað hi; Hwi synt ge hire
grame; God weorc heo on me worhte.
 14.7. Soðlice symble ge habbað þearfan mid eow &amp; þonne
ge wyllað ge magon him teala don; Me ge symble nabbað.
 14.8. Þeos sealde þæt heo hæfde; Heo com to smyrianne
minne lichaman on byrgene.
 14.9. Soðlice ic eow secge swa hwar swa þis godspell gebodad
bið on eallum middanearde bið gebodod þæt heo þis on his gemynde
dyde.
 14.10. Ða Iudas Scarioth, þæt is, wiþersaca, an of þam
twelfum, ferde to þam heahsacerdum þæt he hine belæwde.
 14.11. Þa hi þis gehyrdon hi fahnodon &amp; beheton him feoh to
syllanne &amp; he smeade hu he hine digellice sealde.
 14.12. And þam forman dæge azimorum þa hi Eastron offrodon
his leorningcnihtas him sædon, hwyder wylt þu þæt we faron &amp;
gegearwian þe þæt ðu Eastron ete?
 14.13. Ða sende he twegen of his leorningcnihtum &amp; sæde
him, gað on þa ceastre &amp; inc agen yrnð sum man berende sume
wæterflaxan; Folgiað him.
 14.14. &amp; swa hwyder swa he inngæð, secgað þæs huses
hlaforde, vre Lareow segð, hwar is min gysthus &amp; min gereord hwar ete is
Eastron mid minum leorningcnihtum?
 14.15. And he inc geswutelað mycele healle gedæfte &amp;
gegeearwiað us þara.
 14.16. Þa ferdon his leorningcnihtas &amp; comon on þa ceastre
&amp; fundon hit eall swa he sæde &amp; gegearwodon þa Eastron.
 14.17. Soðlice þa æfen com him twelfum mid him.
 14.18. Sittendum &amp; etendum sæde se Hælend, soðlice ic
eow secge þæt eower an þe mid me yt gesylð me.
 14.19. Ða ongunnon hi beon dreorige &amp; betwux him cweðan,
cwyst þu com ic hit?
 14.20. Þa sæde he him, an of eow twelfum me sylð se ðe his
hand on disce mid me dypð.
 14.21. And witodlice mannes sunu gæð swa be him awriten is; Wa
þam menn þurh þone þe mannes sunu geseald bið, betere him wære
þæt se mann acenned nære.
 14.22. Him þa etendum afeng se Hælend hlaf &amp; hine
bletsiende bræc &amp; sealde him &amp; þus cwæð, nimað; ðis ys
min lichama.
 14.23. &amp; onfeng calice &amp; Gode þancas dyde &amp; sealde
him &amp; ealle him ofdruncon.
 14.24. Þa sæde he him, ðis ys min blod þære niwan
cyðnesse þæt bið for manegum agoten.
 14.25. Soðlice ic eow secge þæt ic heonon forð ne drince
of þyses wingeardes cynne oð þone dæg þonne ic hine niwne drince on
godes rice.
 14.26. And gecwedenum lofe hi ferdon on elebergena Munt.
 14.27. Ða cwæð se Hælend, ealle ge beoð geuntreowsode
on þisse nihte forþam þe hit awriten is, ic slea þæne hyrde &amp;
beon þa scep todræfede.
 14.28. Ac æfter þam þe ic arise, ic cume beforan eow on
Galileam.
 14.29. Þa sæde Petrus him, þeah ðe ealle swicion ne
swicige ic þe na.
 14.30. Ða cwæð se Hælend, soþlice ic þe secge
þæt ðu on þisse nihte ær hana tuwa crawe þriwa wiðsæcst
min.
 14.31. &amp; he þæs ðe mare spræc, &amp; þeah me
gebyrige mid þe to sweltene, ne ætsace ic þin; &amp; swa hi cwædon
ealle.
 14.32. Þa comon hi to anum tune þæs nama wæs Gezemani,
&amp; he cwæð to his leorningcnihton, sittað her oð þæt ic me
gebidde.
 14.33. And he nam þa mid him Petrum &amp; Iacobum &amp; Iohannem;
þa ongan he forhtian &amp; sargian.
 14.34. &amp; sæde him, unrot is min sawl oð deað; Gebidað
her &amp; waciað.
 14.35. Ða he lythwon forðstop, he astrehte hine ofer þa
eorðan &amp; he bæd gif hit beon mihte þæt he on þære tide fram
him gewite.
 14.36. And þa cwæð he, Abba, þæt is fæder on ure
geþeode, ealle þing þe synt mihtiglice; Afyrr þysne calic fram me, ac
na þæt ic wylle ac þæt þu.
 14.37. Þa com he &amp; funde hi slæpende; &amp; cwæð to
Petre, Simon, slæpst þu; Ne mihtest ðu ane tide wacian?
 14.38. Waciað &amp; gebiddað þæt ge on costnunge ne gan;
Witodlice se gast is gearu ac þæt flæsc is untrum.
 14.39. And eft he gebæd þa ylcan spræce.
 14.40. &amp; þa he hine eft agen bewende, he funde hi
slæpende; Hyra eagan wæron gehefegode &amp; hi nyston hwæt hi him
andswaredon.
 14.41. Ða com he þriddan siðe &amp; sæde him, slapað nu
&amp; restað; Genoh hit ys; Tima ys cumen nu is mannes sunu geseald on
synfulra handa.
 14.42. Arisaþ, uton gan; Nu is gehende se ðe me sylð.
 14.43. Him þa ða gyt sprecendum com Iudas Scarioth, þæt
ys, wiþersaca, an of þam twelfum, &amp; mid him mycel menegeo mid swurdum
&amp; mid sahlum fram heahsacerdum, bocerum &amp; ealdrum.
 14.44. Soðlice his læwa him tacen sealde &amp; þus
cwæð, swa hwylcne swa ic cysse he hit is; Nimað &amp; lædað hine
wærlice.
 14.45. &amp; sona swa he com he genealæhte him to &amp;
cwæð, Lareow, &amp; cyste hine.
 14.46. &amp; hi hyra handa on hine wurpon &amp; namon hine.
 14.47. Soðlice an of þam þe ðar embeuton stodon his swurde
abræd &amp; sloh þæs sacerdes þeow &amp; his eare of acearf.
 14.48. Þa cwæð se Hælend him andswariende, swa swa to
anum sceaðan ge ferdon mid swurdon &amp; treowum me gefon.
 14.49. Þonne ic dæghwamlice mid eow wæs on temple
lærende &amp; ge me ne namon, ac þæt þa gewritu syn gefyllede.
 14.50. Ða forleton his leorningcnihtas ealle hine &amp; flugon.
 14.51. Sum iungling him fyligde mid anre scytan bewæfed nacod
&amp; hi namon hine.
 14.52. Ða aworpenre þære scytan nacod he him fram fleah.
 14.53. And hi læddon þæne Hælend to þam heahsacerde,
&amp; comon ealle sacerdas &amp; boceras &amp; ealdras togædere.
 14.54. Petrus him fyligde feorran oþ ðæs heahsacerdes
cafertun, &amp; he sæt mid þam ðenum &amp; wyrmde hine æt þam
fyre.
 14.55. Þa heahsacerdas sohton &amp; eall geþeaht tale agen
þone Hælend þæt hi hine to deaðe sealdon &amp; hi ne fundon.
 14.56. Manega sædon lease gecyðnysse agen hine &amp; þa
cyðnessa næron þæslice.
 14.57. Ða arison sume &amp; sædon lease cyðnesse agen hine
&amp; þus sædon.
 14.58. Soðes we gehyrdon hine secgan, ic towurpe þis handworhte
tempel &amp; æfter þrim dagum ic oðer unhandworht getimbrie.
 14.59. &amp; hyra cyþnys næs þæslic.
 14.60. Þa aras sum heahsacerd on hyra midlene &amp; ahsode
þæne Hælend, ne andswarast þu nan ðing agen þæt þas þe
onwurpað?
 14.61. He suwode &amp; naht ne andswarode; Eft hine axode se
heahsacerd, eart þu Crist, þæs gebletsodan Godes sunu?
 14.62. Ða sæde se Hælend, ic eom, &amp; ge geseoð mannes
sunu on swyðran healfe sittan his mægenes &amp; cumende mid heofones
genipum.
 14.63. Þa cwæð se heahsacerd his reaf slitende, hwi
gewilnige we gyt cyðera?
 14.64. Ge gehyrdon his bysmer; Hwæt þincð eow; ða hyrwdon
hi ealle hine &amp; cwædon þæt he wære deaðes scyldig.
 14.65. And sume agunnon him on spætan &amp; oferwreon his ansyne
&amp; mid fystum hine beoton &amp; him to cwædon, aræd; And þa ðenas
hine mid handum beoton.
 14.66. And þa Petrus wæs on cafertune þa com to him an
þinen þæs heahsacerdes.
 14.67. &amp; þa heo geseah Petrum wyrmende þa cwæð heo,
þu wære mid ðam Nazareniscan Hælende.
 14.68. Ða ætsoc he &amp; cwæð, ic nat; Ne ne can hwæt
þu segst; And he eode þa of þam cafertune &amp; se hana creow.
 14.69. Eft þa hine gecneow oðer þinen; Heo ongan cweðan to
þam þe ðar abutan stodon, soðlice þes ys of þam.
 14.70. &amp; he eft ætsoc; &amp; eft þa ymbe lytel þa ða
ætstodon cwædon to Petre, soþlice þu eart of ðam, Galileisc þu
eart.
 14.71. Þa ongan he ætsacan &amp; swerian, soðes ne can ic
þæne man þe ge secgað.
 14.72. &amp; þa eft sona creow se hana; ða gemunde Petrus
þæs Hælendes worde þe he him sæde, ær se hana crawe tua þriwa
ðu me ætsæcst; þa ongan he wepan.
 15.1. Þa sona on mergen worhton þa heahsacerdas hyra gemot mid
ealdrum &amp; bocerum &amp; eallum werodum; &amp; læddon þæne Hælend
gebundenne &amp; sealdon hine Pilato.
 15.2. Ða axode Pilatus hine, eart þu Iudea cynincg; þa
andswarode he him, þu hit segst.
 15.3. Ða wregdon hine þa heahsacerdas on manegum þingum.
 15.4. Eft Pilatus hine axode, ne andswarast þu nan þing; loca
hu mycelum hi þe wregeað.
 15.5. Ða ne andswarode se Hælend him na mare swa þæt
Pilatus wundrode.
 15.6. On symmeldæge wæs his gewuna þæt he him forgeafe
ænne gebundenne swa hwylcne swa hi bædon.
 15.7. Þa bædon hi Barraban, se wæs gebunden mid þam
ræplingum se þurh swiccræft manslyht geworhte.
 15.8. &amp; þa he ferde þa ongan seo menegeo hine biddan swa
heo symle dyde.
 15.9. Ða cwæð Pilatus, wylle ge þæt ic eow forgyfe
Iudea cyning?
 15.10. He wiste þæt ðurh andan hine sealdon þa
heahsacerdas.
 15.11. Þa astyredon þa bisceopas þa menegu þæt he him
Barraban forgefe.
 15.12. Eft Pilatus him andswarode, hwæt do ic be Iudea cininge?
 15.13. Hi eft hrymdon &amp; cwædon, hoh hine.
 15.14. Ða sæde Pilatus, hwæt yfeles dyde he; Hi þæs
þe ma clypedon, ahoh hine.
 15.15. Pilatus wolde þa ðam folce gecweman &amp; forgef him
Barraban &amp; sealde him þone Hælend beswungenne þæt he ahangen
wære.
 15.16. Þa læddon þa cempan hine on þæs domernes
cafertun &amp; hi tosomne eall werod clypedon.
 15.17. &amp; scryddon hine mid purpuran &amp; him on setton
þyrnenne helm awundenne.
 15.18. &amp; ongunnon hine þus gretan, hal wes þu Iudea
cyning.
 15.19. &amp; beoton hine on þæt heafod mid hreode &amp;
spætton him on &amp; heora cneow bigdon &amp; hine geeaðmeddon.
 15.20. And syððan hi hine bysmrydon, unscryddon hine þam
purpuran &amp; scryddon hine mid his reafum &amp; læddon hine þæt hi
hine ahengon.
 15.21. &amp; genyddon sumne wegferendne Simonem Cireneum cumende of
þam tune, Alexandres fæder &amp; Rufi, þæt he his rode bære.
 15.22. &amp; hi læddon hine on ða stowe Golgoða, þæt is
on ure geþeode gereht, heafodpannena stow.
 15.23. &amp; sealdon him gebiterod win, &amp; he hit ne onfeng.
 15.24. And þa hi hine ahengon hi dældon his reaf &amp; hlotu
wurpon hwæt gehwa name.
 15.25. Þa wæs underntid &amp; hi ahengon hine.
 15.26. &amp; ofergewrit his gyltes wæs awriten, Iudea cyning.
 15.27. &amp; hi ahengon mid him twegen sceaðan, anne on his
swyðran healfe &amp; oþerne on his wynstran.
 15.28. Þa wæs þæt gewrit gefylled þæt cwyð, &amp;
he wæs mid unrihtwisum geteald.
 15.29. And þa ðe forðstopon hine gremedon &amp; hyra heafod
cwehton &amp; ðus cwædon, wala se towyrpð þæt tempel &amp; on
þrim dagon eft getimbrað.
 15.30. Gehæl ðe sylfne of þære rode stigende.
 15.31. Eallswa þa heahsacerdas bysmriende betwux þam bocerum
cwædon, oðre he hale gedyde, hine sylfne he ne mæg halne gedon.
 15.32. Crist Israhela cyning, astige nu of rode þæt we geseon
&amp; gelyfon; And þa ðe him mid hangodon wæron him mid gebundene.
 15.33. And þære syxtan tide wurdo þystru gewordene geond
ealle eorðan oð nontide.
 15.34. &amp; to nontide se Hælend clypode mycelre stemne, <foreign>heloi
heloi lema sabbattani,</foreign> þæt is on ure geðeode, min God min God, hwi
forlete þu me?
 15.35. &amp; sume þe ðar abuton stodon &amp; þis gehyrdon hi
cwædon, nu þes clypað Heliam.
 15.36. Þa arn hyra an &amp; fylde ane spingan mid ecede &amp; on
hreod sette &amp; him drincan sealde &amp; cwæð, lætað þæt we
geseon hwæðer Helias cume hine nyþer to settanne.
 15.37. Se Hælend þa asende his stefne &amp; forðferde.
 15.38. &amp; þæs temples wahrift wæs tosliten on twa of
ufewerdum oð neoþewerd.
 15.39. Þa se hundredman þe ðar stod agen geseah þæt se
Hælend swa clypiende forðferde he cwæð, soðlice þes man wæs
Godes sunu.
 15.40. And þa wif wæron feorran behealdende &amp; betwux þam
wæs seo Magdalenisce Maria &amp; Maria, Iacobes modor, &amp; Salomeæ.
 15.41. &amp; þa he wæs on Galilea hi fylidon him &amp; him
þenedon &amp; manega oðre þe him mid ferdon on Hierusalem.
 15.42. And þa æfen wæs geworden þæt wæs Parasceue
þæt is ær sæterdæge.
 15.43. Þa com iosep se æðela gerefa of Abarimathia se sylfa
godes rices geanbidode &amp; he dyrstiglice into pilate eode &amp; bæd
þæs hælendes lichaman.
 15.44. Ða wundrode Pilatus gif he þa gyt forðferde; þa
clypode he þæne hundredman &amp; hine ahsode hwæðer he dead wære.
 15.45. Ða he wiste þæt, þa agef he þone lichaman
Iosepe.
 15.46. Þa bohte Iosep ane scytan &amp; hine þaron befeold &amp;
on byrgene lede seo wæs of stane aheawen &amp; wylte anne stan to ðære
byrgenne dura.
 15.47. Ða com Maria Magdalene &amp; Iosepes Maria &amp; beheoldon
hwar he geled wære.
 16.1. &amp; ða sæternes dæg wæs agan, seo Magdalenisce
Maria &amp; Iacobes Maria &amp; Salome&e; bohton wyrtgemang þæt hi comon
&amp; hine smyredon.
 16.2. And swyðe ær anum restedæge comon to þære
byrgene upasprungenre sunnan.
 16.3. &amp; cwædon him betwynan, hwa awylt us ðysne stan of
þære byrgene dura?
 16.4. Þa hi hi besawon, hi gesawon þæne stan aweg awyltne;
Soðlice he wæs swyðe mycel.
 16.5. And þa hi eodon on þa byrgene, hi gesawon anne geongne on
þa swyðran healfe sittende hwitum gegyrlan oferwrohne &amp; hi þa
forhtodon.
 16.6. Ða cwæð he to him, ne forhtige ge na; Ge secað
þæne Nazareniscan Hælend ahangenne.
 16.7. He aras, nis he her; Her is seo stow þær hi hine ledon.
 16.7. Ac farað &amp; secgað his leorningcnihtum &amp; Petre
þæt he gæð toforan eow on Galileam; þar ge hine geseoð swa he eow
sæde.
 16.8. And hi ut eodon &amp; flugon fram þære byrgene &amp;
wæron afærede for þære gesyhðe þe hi gesawon; &amp; hig nanon
men naht ne sædon, soðlice hi him adredon.
 16.9. Þa he aras on ærnemorgen on restedæge; æryst he
ætywde þære Magdaleniscan Marian of ðære he ut adraf seofon
deofolseocnyssa.
 16.10. &amp; heo þa ut eode &amp; hit þam cydde þe mid him
wæron heofendum &amp; wependum.
 16.11. Þa hi gehyrdon þæt he leofode &amp; hi hine gesawon
þa ne gelyfdon hi him.
 16.12. Æfter þam him twam he wæs ætywed on oðrum hiwe
him on þone tun farendum.
 16.13. &amp; hi þa foron &amp; þæt oðrum cyddon &amp; hi
him ne gelyfdon.
 16.14. Ða æt nehstan he ætywde him twelfum þar hi
ætgædere sæton; &amp; tælde hyra ungeleaffulnesse &amp; hyra
heortan heardnesse forðam þe hi ne gelyfdon þam ðe hine gesawon of
deaþe arisan.
 16.15. &amp; he sæde him, farað into ealne middaneard &amp;
bodiað godspell ealre gesceafte.
 16.16. Se þe gelyfð &amp; gefullod bið, se biþ hal;
Soþlice se ðe ne gelyfð, se bið genyðerod.
 16.17. Þas tacnu fyliað þam ðe gelyfað, on minon naman hi
deofolseocnessa utdrifað, hi sprecaþ niwum tungum.
 16.18. Næddran hi afyrrað &amp; him ne derað þeah hi
hwæt deadbærlices drincan, ofer seoce hi hyra handa settað &amp; hi
beoð hale.
 16.19. And witudlice Drihten Hælend syððan he to him
spræc he wæs on heofonum afangen &amp; he sitt on Godes swiðran
healfe.
 16.20. Soþlice hi ða farende æghwar bodedon Drihtne
midwyrcendum &amp; trymmendre spræce æfterfyligendum tacnum.

END_TEXT
START_TEXT

Lk (WSCp)
B8.4.3.3.
Luke (Cambridge, Corpus Christi College, MS. 140): Skeat 1871-87, 14-238.



 0.1. Lucas Boc ðæs Halgan Godspelleres.
 1.1. Forþam ðe witodlice manega þohton þara þinga race
geendebyrdan þe on us gefyllede synt, swa us betæhtun ða þe hyt of
frymðe gesawon; &amp; þære spræce þenas wæron.
 1.3. Me geþuhte geornlice eallum oð endebyrdnesse writan þe,
þu se selusta theophilus, þæt ðu oncnawe þara worda
soþfæstnesse of ðam ðe þu gelæred eart.
 1.5. On Herodes dagum, iudea cyninges, wæs sum sacerd on naman
Zacharias of Abian tune, &amp; his wif wæf of Aarones dohtrum, &amp; hyre
nama wæs Elizabeth.
 1.6. Soðlice hig wæron butu rihtwise beforan Gode, gangende on
eallum his bebodum &amp; rihtwisnessum butan wrohte.
 1.7. &amp; hig næfdon nan bearn, forðam ðe Elizabeth wæs
unberende, &amp; hy on heora dagum butu forðeodon.
 1.8. Soðlice wæs geworden þa Zacharias his sacerdes hades
breac on hys gewrixles endebyrdnesse beforan Gode.
 1.9. Æfter gewunan ðæs sacerdhades hlotes, he eode þæt
he hys offrunga sette; ða he on godes tempel eode eall werod þæs folces
wæs ute gebiddende on þære offrunga timan.
 1.11. Ða ætywde him drihtnes engel standende on þæs
weofodes swyðran healfe; ða wearð Zacharias gedrefed þæt geseonde
&amp; him ege onhreas.
 1.13. Ða cwæð se engel him to, ne ondræd þu þe,
Zacharias, forþam þin ben ys gehyred &amp; þin wif Elizabeth þe sunu
cenð, &amp; þu nemst hys naman Iohannes, &amp; he byð þe to gefean
&amp; to blisse, &amp; manega on his acennednysse gefagniað.
 1.15. Soðlice he byð mære beforan drihtne &amp; he ne
drincð win ne beor, &amp; he byð gefylled on haligum gaste, þonne gyt of
hys modor innoðe, &amp; manega Israhela bearna he gecyrð to Drihtne hyra
gode.
 1.17. &amp; he gæð toforan him on gaste, &amp; Elias mihte,
þæt he fædera heortan to heora bearnum gecyrre, &amp; ungeleaffulle to
rihtwisra gleawscype, drihtne fullfremed folc gegearwian.
 1.18. Ða cwæð Zacharias to þam engele, hwanun wat ic
þis; Ic eom nu eald &amp; min wif on hyre dagum forðeode.
 1.19. Ða andswarode him se engel, Ic eom Gabriel, ic þe stande
beforan Gode, &amp; ic eom asend wið þe sprecan, &amp; þe ðis bodian.
 1.20. And nu þu byst suwiende, &amp; þu sprecan ne miht, oð
þone dæg þe ðas ðing gewurðaþ, forþam þu minum wordum ne
gelyfdest, þa beoð on hyra timan gefyllede.
 1.21. And þæt folc wæs Zachariam geanbidiende &amp;
wundrodon þæt he on þam temple læt wæs.
 1.22. Ða he uteode ne mihte he him to sprecan, &amp; hig
oncneowon þæt he on þam temple sume gesihtðe geseah, &amp; he wæs
bicniende him &amp; dum þurhwunede.
 1.23. Ða wæs geworden þa his þenunga dagas gefyllede
wæron, he ferde to his huse.
 1.24. Soðlice æfter dagum Elizabeth his wif geeacnode &amp;
heo bediglude hig fif monþas &amp; cwæð, Soðlice me Drihten gedyde
þus, on þam dagum þe he geseah minne hosp betux mannum afyrran.
 1.26. Soþlice on þam syxtan monðe wæs asend Gabriel se
engel fram Drihtne on Galilea ceastre, þære nama wæs Nazareth, to
beweddudre fæmnan anum were, þæs nama wæs Iosep, of Dauides huse,
&amp; þære fæmnan nama wæs Maria.
 1.28. Ða cwæþ se engel ingangende, hal wes ðu mid gyfe
gefylled, Drihten mid þe; ðu eart gebletsud on wifum.
 1.29. Þa wearð heo on his spræce gedrefed, &amp; þohte
hwæt seo greting wære.
 1.30. Ða cwæð se engel, ne ondræd þu ðe Maria;
Soðlice þu gyfe mid gode gemettest.
 1.31. Soðlice nu þu on innoðe geeacnast, &amp; sunu censt
&amp; his naman Hælend genemnest.
 1.32. Se byð mære &amp; þæs hehstan sunu genemned, &amp;
him sylþ Drihten God his fæder, Dauides setl, &amp; he ricsað on ecnesse
on Iacobes huse, &amp; hys rices ende ne byþ.
 1.34. Ða cwæð Maria to þam engle: hu gewyrð þis
forðam ic were ne oncnawe?
 1.35. Ða andswarode hyre se engel; Se halga gast on þe becymþ
&amp; þæs heahstan miht þe ofersceadað, &amp; forðam þæt halige
ðe of þe acenned byð byþ Godes sunu genemned.
 1.36. &amp; nu Elizabeth þin mæge sunu on hyre ylde geeacnode,
&amp; þe monað ys hyre sixta, seo is unberende genemned, forþam nis
ælc word mid Gode unmihtelic.
 1.38. Ða cwæþ Maria, her is Drihtnes þinen, gewurþe me
æfter þinum worde; &amp; se engel hyre fram gewat.
 1.39. Soþlice on þam dagum aras Maria &amp; ferde on muntland
mid ofste, on Iudeisce ceastre &amp; eode into Zacharias huse &amp; grete
Elizabeth.
 1.41. Ða wæs geworden þa Elizabeth gehyrde Marian gretinge,
þa gefagnude þæt cild on hyre innoðe, And þa wearð Elizabeth
halegum gaste gefylled.
 1.42. &amp; heo clypode micelre stefne &amp; cwæþ; ðu eart
betwux wifum gebletsod, &amp; gebletsud ys þines innoðes wæstm, &amp;
hwanun is me ðis þæt mines drihtnes modor to me cume?
 1.44. Sona swa þinre gretinge stefn on minum earum geworden
wæs, þa fahnude min cild on minum innoþe.
 1.45. And eadig þu eart ðu þe gelyfdest þæt fulfremede
synd, þa ðing þe ðe fram Drihtne gesæde synd.
 1.46. Ða cwæð Maria, min sawl mærsaþ Drihten; And min
gast geblissude on Gode minum Hælende, forðam þe he geseah hys þinene
eadmodnesse.
 1.48. Soþlice heonunforð me eadige secgað ealle cneoressa,
forðam þe me micele þing dyde se ðe mihtig is, &amp; hys nama ys halig
&amp; hys mildheortnes of cneoresse on cneoresse hyne ondrædendum.
 1.51. He worhte mægne on hys earme, he todælde þa
ofermodan, on mode hyra heortan.
 1.52. He awearp þa rican of setle, &amp; ða eaðmodan up
ahof.
 1.53. Hingriende he mid godum gefylde, &amp; ofermode idele
forlet.
 1.54. He afeng Israhel hys cniht, &amp; gemunde hys
mildheortnesse.
 1.55. Swa he spræc to urum fæderum Abrahame &amp; hys sæde
on a woruld.
 1.56. Soþlice Maria wunude mid hyre swylce þry monþas, &amp;
gewende þa to hyre huse.
 1.57. Ða wæs gefylled Elizabethe cenningtid, &amp; heo sunu
cende.
 1.58. &amp; hyre nehcheburas &amp; hyre cuðan þæt gehyrdon
þæt drihten hys mildheortnesse mid hyre mærsude, &amp; hig mid hyre
blissodon.
 1.59. Ða on þam ehteoþan dæge hig comon þæt cild
ymsniþan, &amp; nemdon hyne hys fæder naman Zachariam.
 1.60. Ða andswarode his modor nese soþes, ac he byð Iohannes
genemned.
 1.61. Ða cwædon hig to hyre, nis nan on þinre mægðe
þyson naman genemned.
 1.62. Ða bicnodon hi to hys fæder hwæt he wolde hine
genemnedne beon.
 1.63. Þa wrat he gebedenum wexbrede, Iohannes is hys nama; ða
wundrodon hig ealle.
 1.64. Ða wearð sona hys muð &amp; hys tunge geopenod &amp; he
spræc Drihten bletsiende.
 1.65. Ða wearð ege geworden ofer ealle hyra nehcheburas, &amp;
ofer ealle Iudea muntland wæron þas word gewidmærsode.
 1.66. &amp; ealle þa ðe hit gehyrdon on heora heortan settun
&amp; cwædon; Wenstu hwæt byð þes cnapa; Witodlice drihtenes hand
wæs mid him.
 1.67. And Zacharias his fæder wæs mid halegum gaste afylled,
&amp; he witegode &amp; cwæþ; Gebletsud si Drihten Israhela God, forþam
þe he geneosode, &amp; his folces alysednesse dyde; &amp; he us hæle horn
arærde on Dauides huse hys cnihtes.
 1.70. Swa he spræc þurh hys halegra witegena muð, þa he of
worldes frymðe spræcon, &amp; he alysde us of urum feondum, &amp; of ealra
þara handa þe us hatedon, Mildheortnesse to wyrcænne mid urum
fæderum, &amp; gemunan his halegan cyþnesse.
 1.73. Hyne us to syllenne þone að, þe he urum fæder
Abrahame swor, þæt we butan ege of ure feonda handa alysede him þeowian,
On halignesse beforan him eallum urum dagum.
 1.76. And þu cnapa byst þæs hehstan witega genemned, þu
gæst beforan Drihtnes ansyne his wegas gearwian, To syllenne his folce hys
hæle gewit on hyra synna forgyfnesse.
 1.78. Þurh innoþas ures Godes mildheortnesse on þam he us
geneosode of eastdæle upspringende.
 1.79. Onlihtan þam þe on ðystrum &amp; on deaþes sceade
sittað, ure fet to gereccenne on sybbe weg.
 1.80. Soþlice se cnapa weox, &amp; wæs on gaste gestrangod,
&amp; wæs on westenum oþ þone dæg hys ætiwednessum on ISRAHEL.
 2.1. Soþlice on þam dagum wæs geworden gebod fram þam
casere Augusto þæt eall ymbehwyrft wære tomearcod.
 2.2. Þeos tomearcodnes wæs æryst geworden fram þam deman
syrige Cirino, &amp; ealle hig eodon, &amp; syndrie ferdon on hyra ceastre.
 2.4. Ða ferde Iosep fram Galilea of þære ceastre Nazareth,
on Iudeisce ceastre Dauides seo is genemned Bethleem, forþam þe he wæs
of Dauides huse, &amp; hirede þæt he ferde mid Marian þe him beweddod
wæs, &amp; wæs geeacnod.
 2.6. Soþlice wæs geworden þa hi þar wæron, hire dagas
wæron gefyllede þæt heo cende, &amp; heo cende hyre frumcennedan sunu,
&amp; hine mid cildclaþum bewand, &amp; hine on binne alede, forþam þe
hig næfdon rum on cumena huse.
 2.8. &amp; hyrdas wæron on þam ylcan rice waciende, &amp;
nihtwæccan healdende ofer heora heorda.
 2.9. Þa stod Drihtnes engel wiþ hig &amp; Godes beorhtnes him
ymbescean, &amp; hi him mycelum ege adredon.
 2.10. &amp; se engel him to cwæð; Nelle ge eow adrædan;
Soþlice nu ic eow bodie mycelne gefean, se bið eallum folce; forþam
todæg eow ys hælend acenned, se is Drihten Crist on Dauides ceastre.
 2.12. And þis tacen eow byð; Ge gemetað an cild hreglum
bewunden, &amp; on binne aled.
 2.13. And þa wæs færinga geworden mid þam engle mycelnes
heofonlices werydes God heriendra &amp; þus cweþendra; Gode sy wuldor on
heahnesse &amp; on eorðan sybb mannum Godes willan.
 2.15. &amp; hit wæs geworden þa ða englas to heofene ferdon,
þa hyrdas him betwynan spræcon &amp; cwædon; Utun faran to Bethleem,
&amp; geseon þæt word þe geworden is, þæt Drihten us ætywde.
 2.16. &amp; hig efstende comon, &amp; gemetton Marian &amp; Iosep
&amp; þæt cild on binne aled.
 2.17. Þa hi þæt gesawon þa oncneowon hig be þam worde
þe him gesæd wæs be þam cilde.
 2.18. &amp; ealle þa ðe gehyrdon wundredon be þam þe him
þa hyrdas sædon.
 2.19. Maria geheold ealle þas word on hyre heortan smeagende.
 2.20. Ða gewendon ham þa hyrdas God wuldriende &amp; heriende
on eallum þam ðe hi gehyrdon &amp; gesawon, swa to him gecweden wæs.
 2.21. Æfter þam þe ehta dagas gefyllede wæron þæt
ðæt cild emsnyden wære, his nama wæs Hælend; Se wæs fram engle
genemned, ær he on innoðe geeacnod wære.
 2.22. &amp; æfter þam þe hyre clænsunge dagas gefyllede
wæron æfter Moyses æ, hi læddon hyne on Hierusalem þæt hi hine
gode gesettun swa swa on drihtnes æ awriten is, þæt ælc wæpned
gecyndlim ontynende byð Drihtne halig genemned.
 2.24. And þæt hig offrunge sealdon æfter þam þe
drihtnes æ gecweden is twa turtlan, oððe twegen culfran briddas.
 2.25. &amp; þa wæs an man on Hierusalem þæs nama wæs
Simeon &amp; þes man wæs rihtwis &amp; oþ Israhela frofor geanbidiende,
&amp; hali gast him on wæs.
 2.26. &amp; he andsware fram þam halegan gaste onfeng, þæt
he deað ne gesawe, buton he ær Drihten Crist gesawe.
 2.27. And on gaste he on þæt tempel com, &amp; þa his magas
læddon þone hælend, þæt hig for him æfter þære æ
gewunan dydon, he onfeng hine mid his handum, &amp; God bletsode &amp;
cwæð; Drihten, nu þu lætst þinne þeow æfter þinum worde on
sibbe; Forðam mine eagan gesawon þine hæle, ða þu geearwodest
beforan ansyne eallra folca.
 2.32. Leoht to þeoda awrigenesse &amp; to þines folces wuldre
ISRAHEL.
 2.33. Ða wæs his fæder &amp; his modor wundriende be þam
þe be him gesæde wæron.
 2.34. And þa bletsude hig Simeon &amp; cwæþ to Marian his
meder; Loca nu þes is on hryre, &amp; on æryst asett manega on Israhel,
&amp; on tacen þam ðe wiðcweden byð.
 2.35. And his swurd þine sawle þurhfærð, þæt
geþohtas syn awrigene of manegum heortum.
 2.36. And Anna wæs witegystre Fanueles dohtor of Asseres
mægðe þeos wunude manigne dæg, &amp; heo leofode mid hyre were seofan
ger of hyre fæmnhade.
 2.37. &amp; heo wæs wudewe oð feower &amp; hundeahtatig
geara.
 2.37. Seo of þam temple ne gewat, dæges &amp; nihtes
þeowigende on fæstenum &amp; on halsungum, And þeos ðære tide
becumende drihtne andette &amp; be him spræc eallum þam þe geanbidedon
Hierusalem alysednesse.
 2.39. &amp; þa hi ealle þing gefyldon æfter drihtnes æ hi
gehwurfon on Galileam on heora ceastre Nazareth.
 2.40. Soðlice þæt cild weox &amp; wæs gestrangod wisdomes
full, &amp; Godes gyfu wæs on him.
 2.41. &amp; his magas ferdon ælce gere to Hierusalem on
easterdæges freolstide.
 2.42. &amp; þa he wæs twelf wintre hy foron to Hierusalem to
þan easterlican freolse æfter hyra gewunan.
 2.43. And gefylledum dagum þa hig agengehwurfon, belaf se
Hælend on Hierusalem, &amp; his magas þæt nyston; wendon þæt he on
heora gefere wære.
 2.44. Þa comon hig anes dæges fær, &amp; hine sohton betux
his magas &amp; his cuðan.
 2.45. Ða hig hyne ne fundon hig gewendun to Hierusalem hyne
secende.
 2.46. Ða æfter þrim dagum hig fundon hine on þam temple
sittende on middan þam lareowum, hlystende &amp; hi ahsiende.
 2.47. Þa wundrodon hig ealle þe gehyrdon be his gleawscipe,
&amp; hys andswarum.
 2.48. Ða cwæþ his modor to him; Sunu hwi dydest þu unc
ðus; þin fæder &amp; ic sarigende þe sohton.
 2.49. Ða cwæð he to him, hwæt is þæt gyt me sohton;
Nyste gyt þæt me gebyrað to beonne on þam ðingum ðe mines fæder
synt.
 2.50. Ða ne ongeton hig þæt word þe he to him spræc.
 2.51. Ða ferde he mid him &amp; com to Nazareth, &amp; wæs him
underþeod.
 2.51. And his modor geheold ealle þas word on hyre heortan
smeagende.
 2.52. And se hælend þeah on wisdome &amp; on ylde &amp; mid
gyfe, mid Gode &amp; mid mannum.
 3.1. Soðlice þam fifteoðan geare þæs caseres anwealdes
Tiberii, begymendum þam Pontiscan Pilate Iudeaþeode, feorðan dæles
rica Galilee Herode; Filippo his breþer feorðan dæles rica Iturie, &amp;
þæs rices traconitidis &amp; Lisania Abiline feorþan dæles rica,
under ðara sacerda ealdrum Anna &amp; Caifa.
 3.2. Godes word wæs geworden ofer Zacharias sunu on westene
&amp; he com into eall Iordanes ricæ bodiende dædbote fulluht, &amp;
synna forgyfenesse, swa hit awriten ys on Isaias bec þæs witegan;
Clypiende stefen on westene, gegearwiað drihtnes weg, doð his siðas
rihte.
 3.5. Ælc denu bið gefylled, &amp; ælc munt &amp; beorh
byð genyðerud, &amp; þwuru beoð on gerihte, &amp; ungerydu on smeðe
wegas, &amp; ælce flæsc gesihð Godes hæle.
 3.7. Soþlice he cwæð to þam menegum þe ferdon þæt
hi wæron gefullode fram him, eala næddrena cynn hwa ætywde eow
þæt ge fleon fram þam towerdan yrre?
 3.8. Doð geornlice dædbote wæstmas &amp; ne ongynne ge
cweðan.
 3.8. We habbað us to fæder Abraham; Ic secge eow, þæt god
is swa mihtig þæt he mæg of þysum stanum Abrahames bearn aweccan.
 3.9. Nu is seo æx asett to ðæs treowes wyrtruman; witodlice
ælc treow þe ne bryncð godne wæstm bið forcorfen &amp; on fyr
aworpen.
 3.10. Þa ahsodon hyne þa menegu &amp; cwædon, hwæt do
we?
 3.11. Ða cwæð he to him: se þe hæfð twa tunecan sylle
þam þe næfð, &amp; þam gelice do se þe mettas hæfþ.
 3.12. Ða comon þa manfullan þæt hig aþwegene wæron,
&amp; cwædon to him, lareow hwæt do we?
 3.13. Þa cwæð he, ne do ge naht mare þonne þæt eow
geset is.
 3.14. Ða ahsodon hine þa cempan &amp; cwædon, &amp; hwæt
do we?
 3.14. Ða sæde he him, ne sleage nanne; ne tale ne doð, &amp;
beoð eðhylde on eowrum andlyfenum.
 3.15. Soðlice þam folce wenendum &amp; eallum on hyra heortan
þencendum be Iohanne hwæþer he Crist wære.
 3.16. Ða andswarude Iohannes him eallum secgende; Witodlice ic
eow on wætere fullige; Soþlice cymð strengra þonne ic, þæs ic ne
eom wyrþe þæt ic hys sceoþwancg uncnytte; He eow fullað on halgum
gaste &amp; on fyre.
 3.17. &amp; his fann ys on his handa, &amp; he feormað his bernes
flore, &amp; gaderað hys hwæte into his berne; þæt ceaf he
forbærnþ on unacwencedlicum fyre.
 3.18. Manega oðre þing bodigende he þæt folc lærde.
 3.19. Herodes se feorðan dæles rica, þa he wæs fram him
geðread, be ðære Herodiadiscan hys broðor wife, &amp; be eallum yfelum
þe Herodes dyde.
 3.20. &amp; ofer eall þæt geicte þæt he beclysde Iohannem
on cwearterne.
 3.21. Soðlice wæs geworden þa eall þæt folc wæs
gefullod, &amp; þam hælende gefulledum &amp; gebiddendum, heofon wæs
geopenud &amp; se halega gast astah lichamlicre ansyne on hyne swa an culfre,
&amp; stefen wæs of heofone geworden &amp; þus cwæð; ðu eart min
gecorena sunu, on þe me gelicode.
 3.23. &amp; se hælend wæs on ylde swylce þritig wintre,
þæt menn wendon þæt he wære Iosepes sunu; Se wæs heliges sunu;
se wæs nazareth, swa of cneorysse on cneorysse oð adam, se wæs godes
sunu, oð fif &amp; hundseofantig cneoryssa.
 4.1. Soðlice se Hælend wæs full halgum gaste &amp; ferde
fram Iordane, &amp; he wæs fram haligum gaste gelæd on sumum westene
feowertig daga, &amp; wæs fram deofle costod, &amp; he on þam dagum nan
þing ne æt; and þam dagum gefylledum hine hingrede.
 4.3. Ða cwæð se deofol him to, gif þu sy Godes sunu sege
þisum stane þæt he to hlafe gewurðe.
 4.4. Ða andswarude him se Hælend, Hit is awriten þæt se
man ne leofaþ be hlafe anum, ac of ælcum Godes worde.
 4.5. And þa lædde se deofol hyne, &amp; ætywde him ealle
ricu eorðan ymbehwyrftes, on anre byrhmhwile &amp; to him cwæð, Ealne
þisne anweald ic ðe sylle, &amp; hyra wuldor, forþam þe hi me synt
gesealde, &amp; ic hi sylle þam ðe ic wylle.
 4.7. Witodlice ealle hig beoð þine gif þu geeaðmetst
beforan me.
 4.8. Þa andswarode him se hælend, Hit is awriten, Drihten
þinne God ðu geeadmetst, &amp; him anum þeowast.
 4.9. Ða lædde he hyne on Hierusalem &amp; gesette hine ofer
þæs temples hricg, &amp; him to cwæð, Gyf þu sy Godes sunu asend
þe heonun nyþer.
 4.10. Soðlice hyt is awriten, ðæt he hys englum be þe
bebyt þæt hig þe gehealdon, &amp; þæt hig þe mid handum nimon,
þelæs þu ðinne fot æt stane ætspeorne.
 4.12. Ða cwæð se hælend him andswariende, Hyt is
gecweden, ne costa þu Drihten þinne god.
 4.13. &amp; ealre þære costunge gefylledre, se deofol him sume
hwile fram gewat.
 4.14. Þa ferde se hælend on gastes mægene on Galileam,
&amp; his hlisa be him ferde on eall þæt rice, &amp; he lærde be hyra
gesamnungum, &amp; wæs fram eallum gemærsod.
 4.16. Ða com he to Nazareth, þar he afed wæs, &amp; he eode
on restedæge on þa gesamnunge æfter his gewunan &amp; he aras þæt
he rædde.
 4.17. &amp; him wæs geseald Isaias boc þæs witegan &amp;
sona swa he þa boc unfeold þa funde he þar awriten, drihtnes gast is ofer
me, forþam ðe he smyrede me, he sende me þearfum bodian, &amp;
gehæftum alysednesse, &amp; blindum gesihþe, forbrocene gehælan &amp;
bodian Drihtnes andfenge ger, &amp; edleanes dæg.
 4.20. And þa he þa boc befeold he hig þam ðene agef &amp;
sæt, &amp; ealra heora eagan on þære gesamnunge wæron on hyne
behealdende.
 4.21. Ða ongan he him to cweðan, Soþlice todæg þis
gewrit is on eowrum earum gefylled.
 4.22. &amp; hig ealle wæron þæs gecnæwe, &amp; wundredon
be þam wordum þe of his muþe eode, &amp; þus cwædun, Nys þes
Iosepes sunu.
 4.23. Ða cwæþ he, witodlice ge secgað me þas gelicnesse,
eala læce, gehæl ðe sylfne; Do her on þinum earde, swa fela wundra
swa we gehyrdon gedone on cafarnaum.
 4.24. Ða cwæð he soðlice, ic eow secge þæt nan witega
nis andfenge on his eþele.
 4.25. Soþlice ic eow secge manega wudewan wæron on Helias
dagum on Hisrahel, ða þa seo heofon wæs belocen þreo ger &amp; syx
monþas; þa wæs geworden mycel hunger on ealle eorðan &amp; to þara
nanum næs Helias asend, buton to anre wudewan on Sarepta Sidonie.
 4.27. And manega licþroweras wæron on Israhel, under Heliseo
þam witegan, &amp; hyra nan næs aclænsud buton naaman se Sirisca.
 4.28. Ða wurdon hig ealle on þære gesamnunge mid yrre
gefylled, þas þing gehyrende.
 4.29. &amp; hig arison &amp; scufon hine of ðære ceastre,
&amp; læddon hine ofer ðæs muntes cnæpp, ofer þone hyra buruh
getimbrud wæs, þæt hi hyne nyðer bescufon, þa ferde he þurh hyra
midlen.
 4.31. And he ferde to Cafarnaum on Galileisce ceastre, &amp; hi
þar on restedagum lærde &amp; hig wundredon be his lare, forþam his
spæc on anwealde wæs.
 4.33. And on hyra gesamnunge wæs sum man unclæne deofol
hæbbende, &amp; he hrymde micelre stefne &amp; cwæþ, Læt la
Nadzarenisca Hælend, hwæt is us &amp; þe, com þu us to forspillanne;
ic wat þæt ðu eart Godes halega.
 4.35. And þa cidde him se Hælend &amp; cwæþ, adumba &amp;
ga him of, &amp; þa he utadraf hine on heora midlene, he him framgewat, &amp;
him naht ne derude.
 4.36. Ða wurdon hig ealle forhte &amp; spræcon him betwynan
&amp; cwædon, hwæt ys þæt word þæt he on mihte &amp; on
mægene unclænum gastum bebyt &amp; hig utgaþ?
 4.37. Ða wæs his hlisa gewidmærsod on ælcere stowe
þæs rices.
 4.38. Soþlice he aras of heora gesamnunge &amp; ferde on Simones
hus.
 4.38. Ða wæs Simones sweger geswenced on mycelum feferum,
&amp; hig hyne for hyre bædon.
 4.39. &amp; he standende ofer hig þam fefore bebead &amp; he hig
forlet &amp; heo sona aras and him þenode.
 4.40. Soðlice þa sunne asah ealle þe untrume wæron on
mislicum adlum hig læddon him to &amp; he syndrygum hys hand onsettende hig
gehælde.
 4.41. Ða ferdon þa deoflu of manegum hrymende &amp; cweðende,
Soðes þu eart Godes sunu, &amp; he ne geþafude þæt hig æni þing
spræcon forþam þe wiston þæt he Crist wæs.
 4.42. Ða gewordenum dæge se Hælend utgangende ferde on
weste stowe, &amp; þa meniu hine sohtun, &amp; hi comon to him, &amp;
behæfdon hine, þæt he him fram ne gewite.
 4.43. Þa sæde he him, soðlice me gedafænað oðrum
ceastrum Godes rice bodian, forþam to þam ic eom asend.
 4.44. &amp; he wæs bodigende on Galilea gesamnungum.
 5.1. Soþlice wæs geworden þa ða menegu him to comon
þæt hig Godes word gehyrdon, he stod wið þone mere Genesareth.
 5.2. &amp; he geseah twa scipu standende wið þæne mere.
 5.2. Ða fisceras eodun &amp; wohson heora nett.
 5.3. He þa astigende on an scyp, þæt wæs Simones bæd
hyne þæt he hit lythwon fram lande tuge, &amp; on þam scipe sittende he
lærde þa menegu.
 5.4. Ða he sprecan geswac he cwæþ to Simone, Teoh hit on
dypan &amp; lætað eowre nett on þone fiscwer.
 5.5. Þa cwæþ Simon him andswariende, Eala bebeodend ealle
niht swincende we naht ne gefengon; Soðlice on þinum worde ic min nett
utlæte.
 5.6. &amp; þa hi þæt dydon hig betugon mycele menigeo fixa,
&amp; hyra net wæs tobrocen.
 5.7. &amp; hig bicnodon hyra geferan, þe on oðrum scipe
wæron, þæt hi comun &amp; him fylston; ða comon hig &amp; gefyldon
butu þa scipu, swa þæt hi neh wæron besencte.
 5.8. Þa Petrus þæt geseah he feoll to þæs Hælendes
cneowum &amp; cwæð, Drihten, gewit fram me forþam ic eom synfull mann.
 5.9. &amp; he wundrude &amp; ealle þa ðe mid him wæron on
þam were þara fixa þe hi gefengon.
 5.10. Gelice Iacobum &amp; Iohannem Zebedeis suna, þa wæron
Simones geferan; ða cwæþ se Hælend to Simone, ne ondræd þu þe;
Heonon forð þu byst men gefonde.
 5.11. &amp; hig tugon hyra scypo to lande, &amp; forleton hig &amp;
folgodon þam Hælende.
 5.12. Ða he wæs on anre ceastre þa wæs þar an hreofla
&amp; þa he geseah þæne hælend þa astrehte he hine &amp; bæd
&amp; þus cwæð, Drihten, gyf þu wylt þu miht me geclænsian.
 5.13. And he æthran hine his handa aþenede &amp; cwæð, Ic
wylle, si þu geclænsud; And sona se hreofla him fram ferde.
 5.14. &amp; he bebead him þæt he hit nanum men ne sæde, ac
ga ætyw þe þam sacerde, &amp; bring for þinre clænsunga swa Moyses
bebead him on gewitnesse.
 5.15. Witodlice þæs þe ma seo spræc be him ferde &amp;
mycele menegeo comun þæt hi gehyrdon &amp; wurdon gehælede fram hyra
untrumnessum.
 5.16. He þa ferde on westen &amp; hyne gebæd.
 5.17. Ða wæs anum dæge geworden þæt he sæt &amp;
hig lærde &amp; þa wæron þa Farisei sittende &amp; þære
ælareowwæs, þa comon of ælcon castele Galileæ &amp; Iudeæ
&amp; Hierusalem, &amp; drihtnes mægen wæs hig to gehælene.
 5.18. And þa bæron men on anum bedde anne man se wæs lama.
 5.19. &amp; hig ne mihton hine inbringan &amp; alecgan beforan him,
for þære menigo þe mid þam Hælende wæs; þa astigon hig uppan
þæne hrof &amp; þurh þa watelas hine mid þam bedde asende beforan
þæne Hælend.
 5.20. Ða he geseah hyra geleafan he cwæð, La mann þe synd
þine synna forgyfene.
 5.21. Þa agunnon þencan þa boceras &amp; Farisei &amp;
cwædon, hwæt is þes þe her sprycþ woffunga; Hwa mæg synna
forgyfan buton god ana?
 5.22. Ða se hælend gecneow hyra geþancas he andswariende
cwæþ to him, hwæt þence ge on eowrum heortum, hwæðer is eðre
to cweþenne þe synd þine synna forgyfene, hwæþer þe cweþan aris
&amp; ga, þæt ge witon þæt mannes sunu on eorðan anweald hæfð
synna to forgyfanne; And he sæde þam laman, þe ic secge aris, nim þin
bed &amp; ga on þin hus.
 5.25. &amp; he sona beforan him aras, &amp; nam þæt he on
læg &amp; to his huse ferde &amp; God wuldrode.
 5.26. &amp; hig ealle wundredon &amp; God mærsodon &amp;
wæron mid ege gefyllede, &amp; cwædon, soðes we todæg wundru
gesawon.
 5.27. Þa æfter þam he uteode &amp; geseah Publicanum, he
wæs oþrum naman Leui gehaten æt ceapsceamule sittende, &amp; he
cwæþ to him, filig me.
 5.28. &amp; he him þa filigde &amp; ealle hys þing forlet.
 5.29. &amp; Leui dyde him mycelne gebeorscype on his huse, &amp;
þar wæs mycel menegeo manfulra &amp; oðerra þe mid him sæton.
 5.30. Þa murcnodon þa Farisei &amp; þa boceras &amp;
cwædon to hys leorningcnihtum, hwi ete ge &amp; drincað mid manfullum
&amp; synfullum?
 5.31. Ða andswarude se Hælend &amp; cwæþ to him, Ne
beþurfon læces þa ðe hale synd, ac þa ðe unhælþe habbaþ.
 5.32. Ne com ic rihtwise clypian, ac synfulle on dædbote.
 5.33. Ða cwædon hig to him, hwi fæstað Iohannes
leorningcnihtas gelomlice &amp; halsunga doð, &amp; eallswa Farisea, &amp;
þine etað &amp; drincað.
 5.34. Þa cwæð he, cwystuþu magon þæs brydguman bearn
fæstan swa lange swa se brydguma myd him ys.
 5.35. Soþlice þa dagas cumaþ þonne se brydguma him byð
afyrred, þonne fæstað hig on þam dagum.
 5.36. Þa sæde he him an bigspell: Ne asend nan man scyp of
niwum reafe on eald reaf, elles þæt niwe slit, &amp; se niwa scyp ne hylp
þam ealdan.
 5.37. Ne nan man ne sent niwe win on ealde bytta, elles þæt
niwe win brycð þa bytta &amp; þæt win byð agoten, &amp; þa bytta
forwurðað.
 5.38. Ac niwe win is to sendenne on niwe bytta, þonne beoð þa
bytta gehealdene.
 5.39. And ne drincð nan man eald win &amp; wylle sona þæt
niwe, he cwyþ, þæt ealde is betere.
 6.1. Soþlice wæs geworden on þam æfteran restedæge,
æryst þa he ferde þurh þa æceras hys leorningcnihtas þa ear
pluccedon &amp; mid hyra handum gnidon &amp; æton.
 6.2. Ða cwædon sume of þan sundorhalgan, hwi do ge þæt
eow alyfed nis on restedagon?
 6.3. Þa andswarode him se Hælend, ne rædde ge þæt,
hwæt Dauid dyde þa hine hingrede, &amp; þa ðe mid him wæron, hu he
eode into Godes huse, &amp; nam þa offrunghlafas &amp; hig æt, &amp; þam
sealde þe mid him wærun, þa nærun alyfede to etanne buton sacerdon
anum.
 6.5. And he sæde him þæt Drihten is mannes sunu, eac swylce
restedæges.
 6.6. Soðlice on oðrum restedæge wæs geworden þæt he
on gesamnunge eode &amp; lærde, &amp; þar wæs sum man &amp; his
swyðre hand wæs forscruncen.
 6.7. Ða gymdon þa boceras &amp; Farisei hwæþer he on
restedæge hælde, þæt hi hyne gewregdon.
 6.8. Soþlice he wiste hyra geþancas, &amp; he sæde þam men
þe ða forscruncenan hand hæfde, aris &amp; stand her amiddan; þa aras
he &amp; stod.
 6.9. Ða cwæþ se hælend to him, Ic ahsige eow alyfþ on
restedagum wel don, oððe yfele, sawle hale gedon, hwæþer ðe
forspillan?
 6.10. And him eallum gesceawodum mid yrre he sæde þam men,
Aþene þine hand, &amp; he Aþenode &amp; his hand wæs geedniwod.
 6.11. Þa wurdon hig mid unwisdome gefyllede &amp; spæcon betux
him hwæt hig þam Hælende dydon.
 6.12. Soþlice on þam dagum he ferde on anne munt hine gebiddan,
&amp; wæs þar waciende on Godes gebede.
 6.13. And þa ða dæg wæs he clypode hys leorningcnihtas
&amp; geceas twelf of him, &amp; þa he nemde apostolas.
 6.14. Simonem þæne he nemde Petrus &amp; his broðor Andreas,
Iacobum &amp; Iohannem, Filippum &amp; Bartholomeum, &amp; Thomam, &amp;
Matheum, &amp; Iacobum, Alfei, &amp; Simonem, se is genemned Zelotes, Iudam,
Iacobi, &amp; Iudam Scarioð se wæs læwa.
 6.17. And mid him farendum he stod on feldlice stowe, &amp; mycel
wered his leorningcnihta, &amp; mycel menegeo fram ealra Iudea &amp; fram
Ierusalem, &amp; ofer muþan &amp; sægemæro Tiri &amp; Sidonis, ða
coman þæt hi hyne gehyrdon, &amp; wæron of hyra adlum gehælede.
 6.18. &amp; þa ðe wæron of unclænum gastum gedrehte
wærun gehælede.
 6.19. And eal seo menigeo sohte hine to æthrinenne, forþam
þe mægen of him eode &amp; he ealle gehælde.
 6.20. Ða cwæþ se hælend beseonde to his leorningcnihtum,
Eadige synd ge þearfan on gaste forþam þe Godes rice is eower.
 6.21. Eadige synd ge ðe hingriað nu, forþam þe ge beoð
gefyllede.
 6.21. Eadige synt ge ðe nu wepað, forþam ge hlihaþ.
 6.22. Eadige beo ge, þone eow men hatiað &amp; ehtað, &amp;
onhiscaþ, &amp; awurpað eowerne naman swa swa yfel for mannes suna.
 6.23. Geblissiað &amp; gefagniað on þam dagum, nu eower med
is mycel on heofenum; Soðlice æfter þissum þingum hyra fæderas
dydon þam witegum.
 6.24. Þeahhwæðere wa eow witegum, forþam þe ge eowerne
frofor habbað.
 6.25. Wa eow þe gefyllede synt, forþam þe ge hingriað; Wa
eow þe nu hlihað, forþam þe ge heofað &amp; wepað.
 6.26. Wa eow þonne eow ealle men bletsiað, æfter þissum
þingum hyra fæderas dydon þam witegum.
 6.27. Ac ic eow sege forþam þe ge gehyraþ, lufiað eowre
fynd doþ þam tala þe eow hatedon.
 6.28. Bletsiað þa ðe eow wiriað, gebiddaþ for þa þe
eow onhisceað.
 6.29. And þam þe slihþ on þin gewenge wend oðer agen,
&amp; þam þe ðin reaf nymþ, ne forbeod him no þine tunecan.
 6.30. Syle ælcum þe ðe bidde, &amp; se ðe nimþ þa
ðing þe ðine synt ne mynega þu hyra.
 6.31. And swa ge wyllaþ þæt eow men don, doþ him gelice.
 6.32. &amp; hwylc þanc is eow gif ge lufiað þa þe eow
lufiað; Soðlice synfulle lufiað þa þe hi lufiað?
 6.33. And gyf ge wel doð, þam ðe eow wel doð; hwylc þanc
is eow; Witodlice þæt doð synfulle.
 6.34. &amp; gyf ge lænaþ þam þe ge eft æt onfoð,
hwylc þanc is eow?
 6.34. Soþlice synfulle synfullum lænað, þæt hi gelice
onfon.
 6.35. Þeahhwæðere lufiað eowre fynd &amp; him wel doð,
&amp; læne syllað nan þing þanun eft gehihtende, &amp; eower med byþ
mycel/ on heofone, &amp; ge beoþ þæs hehstan bearn, forþam þe he is
god ofer unþancfulle &amp; ofer yfele.
 6.36. Heornostlice beoþ mildheorte swa eower fæder is
mildheort.
 6.37. Nelle ge deman, &amp; ge ne beoð demede.
 6.37. Nelle ge genyðerian, &amp; ge ne beoð genyþerude;
Forgyfaþ, &amp; eow byð forgyfen.
 6.38. Syllað &amp; eow byþ geseald god gemet &amp; full,
geheapod &amp; oferflowende hig syllaþ on eowerne bearm; þam sylfan gemete
þe ge metað, eow byð gemeten.
 6.39. Ða sæde he him sum bigspell, Segst þu, mæg se
blinda þæne blindan lædan; Hu ne feallaþ hig begen on þæne
pytt?
 6.40. Nis se leorningcniht ofer þone lareow; ælc byð
fulfremed, gif he is swylce hys lareow.
 6.41. Hwi gesihst þu þa egle on þines broþor eagan, &amp;
ne gesihst þæne beam on þinum eagan?
 6.42. And hu miht þu segan þinum breþer, broþor læt
þæt ic ateo þa egle of þinum eage, &amp; þu sylf ne gesyhst
þæne beam on þinum agenum eagan; Eala licetere, teoh ærest þone
beam of þinum eage, &amp; þonne þu gesihst þæt ðu ateo þa egle
of þines broðor eage.
 6.43. Nys god treow þe yfelne wæstm deð, ne nis yfel treow
godne wæstm donde.
 6.44. Ælc treow is be his wæstme oncnawen.
 6.44. Ne hig of þornum ficæppla ne gaderiaþ, ne winberian on
gorste ne nimað.
 6.45. God man of godum goldhorde hys heortan god forðbringð,
&amp; yfel man of yfelum goldhorde yfel forðbringþ; Soðlice se muð
spycð swa seo heorte þencð.
 6.46. Hwi clypege ge me, Drihten, Drihten, &amp; ne doð þæt
ic eow secge?
 6.47. Ælc þara þe to me cymþ &amp; mine spræca gehyrð
&amp; þa deþ, ic him ætywe hwam he gelic is.
 6.48. He ys gelic timbriendum men his hus se dealf deopne &amp; hys
grundweall ofer þæne stan asette; Soðlice gewordenum flode hit fleow
into þam huse, &amp; hyt ne mihte þæt hus astirian, hit wæs ofer
þæne stan getrymed.
 6.49. Se ðe gehyrð &amp; ne deþ, he is gelic þam
timbriendan men his hus ofer þa eorþan butan grundwealle, &amp; þæt
flod infleow &amp; hrædlice hyt afeoll &amp; wearð mycel hryre þæs
huses.
 7.1. Soþlice ða he ealle his word gyfylde on þæs folces
hlyste; He eode into cafarnaum.
 7.2. Þa wæs sumes hundredmannes þeowa untrum, se wæs
sweltendlic, se wæs him dyre.
 7.3. And þa he gehyrde be þam Hælende he sende to him Iudea
ealdras &amp; bæd þæt he come, &amp; hys þeow gehælde.
 7.4. Þa hi to þam Hælende comun, hi bædon hyne geornlice
&amp; þus cwædon, He is wyrðe þæt ðu him tilige, witodlice he
lufað ure þeode, &amp; he us ure samnunge getimbrode.
 7.6. Þa ferde se Hælend mid him, &amp; þa he wæs unfeor
þam huse se hundredmann sende hys frynd to him &amp; cwæþ, Drihten nelle
þu beon gedreht; ne eom ic wyrðe þæt ðu ga under mine þecene,
forþam ic ne tealde me sylfne þæt ic to ðe come, Ac cweð þin word
&amp; min cniht byð gehæled.
 7.8. Ic ne eom an man under anwealde gesett; cempan under me
hæbbende.
 7.8. &amp; ic secge þissum, ga, &amp; he gæð, &amp; ic secge
þissum, cum, þonne cymð he, &amp; ic secge minum þeowe, do þis, &amp;
he deð.
 7.9. Ða wundrude se Hælend þam gehyredum, &amp; cwæþ to
þære menigeo bewend, Soþlice ic secge eow ne funde ic on Israhel swa
mycelne geleafan.
 7.10. &amp; þa ða ham comon ðe asende wæron hig gemetton
halne þone þe ær untrum wæs.
 7.11. Þa wæs syððan geworden he ferde on þa ceastre þe
is genemned Naim &amp; mid him ferdun hys leorningcnihtas &amp; mycel menego.
 7.12. Þa he genealæhte þære ceastre gate þa wæs
þar an dead man geboren anre wudewan sunu þe nanne oðerne næfde, &amp;
seo wudewe wæs þar, &amp; mycel menegu þære burhware mid hyre.
 7.13. Þa se Hælend hig geseah þa wæs he mid
mildheortnesse ofer hig gefylled, &amp; cwæþ to hyre, ne wep þu na.
 7.14. Ða genealæhte he &amp; þa cyste æthran, þa
ætstodon þa þe hyne bæron; þa cwæþ se Hælend, eala geonga,
þe ic secge aris.
 7.15. Ða aras se þe dead wæs, &amp; ongan sprecan, þa agef
he hine hys meder.
 7.16. Þa ofereode ege hig ealle, &amp; hig God mærsodon &amp;
cwædon, þæt mære witega on us aras, &amp; þæt God hys folc
geneosude.
 7.17. Ða ferde þeos spæc be him on ealle Iudea, &amp; embe
eall þæt rice.
 7.18. Ða cyddun Iohannes leorningcnihtas him be eallum þysum
þingum.
 7.19. Þa clypode Iohannes twegen of his leorningcnihtum, &amp;
sende to þam Hælende, &amp; þus cwæþ; Eart þu þe to cumene
eart, hwæðer þe we oþres scylon onbydan.
 7.20. Ða hig to him comun þus hig cwædon, Iohannes se
fulluhtere us sende to þe &amp; þus cwæð; Eart þu ðe to cumenne
eart þe we sculon oðres onbidan.
 7.21. Soðlice on þære tide he gehælde manega of adlum, ge
of witum &amp; of yfelum gastum, &amp; manegum blindum he gesihþe forgeaf.
 7.22. Ða cwæþ se Hælend; Faraþ &amp; cyþað Iohannes
þa ðing þe ge gesawon &amp; gehyrdon; þæt blinde geseoð &amp;
healte gaþ, hreoflan synt gehælede, deafe gehyrað, deade arisaþ,
þearfan bodiað, &amp; eadig ys swa hwylc swa ne byð on me geuntrywsud.
 7.24. And þa þa Iohannes ærynddracan ferdon.
 7.24. Þa cwæð se Hælend to þam folce be Iohanne, Hwi
ferde ge on westene geseon þæt hreod þe byð mid winde astyred, Ac hwi
ferde ge to seonne þone man mid hnescum reafum gescryddne, þa ðe synt on
deorwurþum reafe &amp; on estum.
 7.26. Ac hwi ferde ge þæne witegan geseon, witodlice ic eow
secge he is mara þonne witega.
 7.27. Ðes is be þam þe awriten is, nu ic asende minne engel
beforan þine ansyne, se gegearwað þinne weg beforan þe.
 7.28. Soþlice ic eow secge, nis betwux wifa bearnum nan mærra
witega þonne Iohannes se fulluhtere, se þe is læssa on Godes rice, se is
his mara.
 7.29. &amp; eall folc þis gehyrende sundorhalgan God heredon
&amp; gefullede on Iohannes fulluhte.
 7.30. Soþlice þa sundorhalgan &amp; þa ægleawan forhogodon
þæs Hælendes geþeaht on him sylfon, na fram þam Hælende
gefullode.
 7.31. Hwam telle ic gelice þisse cneorisse men, &amp; hwam synt
hi gelice.
 7.32. Hi synt gelice cildum on stræte sittendum &amp; specendum
betwux him &amp; cweðendum; We sungon eow be hearpan, &amp; ge ne saltudun,
we heofdun &amp; ge ne weopun.
 7.33. Soþlice Iohannes com se fulluhtere hlaf ne ætende, ne
win drincende, &amp; ge cweðað, deofolseocnysse he hæfð.
 7.34. Mannes sunu com, etende &amp; drincende, &amp; ge cweþað
þes man is swelgend &amp; win dringcende, manfullra and synfulra freond; And
wisdom is gerihtwisud on eallum his bearnum.
 7.36. Þa bæd hine sum of þam sundorhalgum þæt he mid
him æte, ða eode he into þæs Fariseiscan huse &amp; gesæt.
 7.37. And þa þæt wif þe wæs on þære ceastre
synfull, þa heo oncneow þæt he sæt on þæs Fariseus huse, heo
brohte hyre sealfbox, &amp; stod wiðæftan his fet, &amp; ongan mid hyre
tearum hys fet þwean, &amp; drigde mid hyre heafdes fexe, &amp; cyste hys fet
&amp; mid sealfe smyrede.
 7.39. Ða se sundorhalga þe hyne ingelaðode þæt geseah,
he cwæþ on hys geþance, Gyf þe man witega wære, witodlice he wiste
hwæt &amp; hwylc þis wif wære þe his æthrinþ þæt heo synful
is.
 7.40. Ða cwæð se hælend him andswariende, Symon ic
hæbbe þe to secgenne sum ðing; þa cwæð he, lareow, sege
þænne.
 7.41. Twegen gafolgyldon wæron sumum lænende, an sceolde fif
hund penega &amp; oðer fiftig; ða hig næfdon hwanon hi hyt aguldon, he
hit him bam forgef; Hwæþer lufode hyne swyðor?
 7.43. Þa andswarode Simon, ic wene, se ðe he mare forgef; ða
cwæð he rihte, þu demdest.
 7.44. Þa bewende he hyne to þam wife, &amp; sæde Simone,
Gesyhst þu þis wif; Ic eode into þinum huse ne sealdest þu me wætan
to minum fotum; ðeos mid hyre tearum mine fet þwoh, &amp; mid hyre loccum
drigde.
 7.45. Coss þu me ne sealdest, þeos syððan ic ineode, ne
geswac þæt heo mine fet ne cyste.
 7.46. Min heafod þu mid ele ne smyredest, þeos smyrede mid
sealfe mine fet.
 7.47. Forþam ic secge þe, hyre synt manega sinna forgyfene,
forþam heo me swyðe lufode; Læsse lufað þam ðe læsse forgyfen
ys.
 7.48. Þa cwæþ he to hyre, þe synt þine synna
forgyfenne.
 7.49. Ða begunnon þa ðe þar sæton betwux him cweðan,
Hwæt is þes þe manna synna forgyfð.
 7.50. Ða cwæþ he to þam wife, þin geleafa þe dyde
hale; ga nu on sybbe.
 8.1. Syððan wæs geworden þæt he ferde þurh þa
ceastre &amp; þæt castel Godes rice prediciende &amp; bodiende, &amp; hi
twelfe mid hym.
 8.2. And sume wif þe wæron gehælede of awyrgdum gastum
&amp; untrumnessum, seo Magdalenisce Maria of þære seofan deoflu uteodon,
&amp; Iohanna Chuzan wif Herodes gerefan, &amp; Susanna &amp; manega oðre
þe him of hyra spedum þenedon.
 8.4. Soþlice þa mycel menegeo com &amp; of þam ceastrum to
him efstun, he sæde him an bigspel.
 8.5. Sum man his sæd seow, þa he þæt seow sum feoll wið
þæne weg &amp; wearð fortreden, &amp; heofones fugulas hyt fræton.
 8.6. And sum feoll ofer þæne stan &amp; hit forscranc forþam
þe hit wætan næfde.
 8.7. &amp; sum feoll on þa þornas, &amp; þa þornas hyt
forþrysmodon.
 8.8. And sum feoll on gode eorðan, &amp; worhte hundfealde
wæstm/.
 8.8. Þa clypode he &amp; cwæð, Gehyre se ðe earan
hæbbe.
 8.9. Ða ahsodon hine hys leorningcnihtas hwæt þæt bigspel
wære.
 8.10. Þa cwæð he, eow is geseald þæt ge witun Godes
rices geryne &amp; oðrum on bigspellum, þæt hi geseonde ne geseon, &amp;
gehyrende ne ongyton.
 8.11. Soðlice þis is þæt bigspell, þæt sæd ys
godes word; þa ðe synt wið þæne weg, þæt synt þa þe
gehyrað.
 8.12. Syððan se deofol cymþ, &amp; ætbryt þæt word of
hyra heortan þæt hig þurh þone geleafan hale ne gewurðað.
 8.13. Ða ðe synt ofer þæne stan þa þæt word mid
gefean onfoð, &amp; þa nabbað wyrtruman forþam þe hi hwilum
gelyfað, &amp; awaciaþ on þære costnunge timan.
 8.14. Ðæt sæd þe feoll on þa ðornas þæt synt
þa ðe gehyraþ, &amp; of carum &amp; of welum &amp; of lustum þiss lifes
synt forþrysmede, &amp; nanne wæstm ne bringað.
 8.15. Þæt feoll on ða godan eorðan, þæt synt þa
ðe on godre &amp; on selestre heortan gehyrende þæt word healdað &amp;
wæstm on geþylde bringað.
 8.16. Ne oferwrihð nan man mid fæte his onælede
leohtfæt, oððe under bedd asett, ac ofer candelstæf asett, þæt
ða ingangendan leoht geseon.
 8.17. Soðlice nis nan ðing digle þæt ne sy geswutelod, ne
behydd, þæt ne sy cuþ, &amp; open.
 8.18. Warniað hu ge gehyran, þam byð geseald ðe hæfð,
&amp; swa hwylc swa næfð þæt he wene þæt he hæbbe, him byð
afyrred.
 8.19. His modor &amp; his gebroðru him to comun &amp; hi ne
mihton hine for þære menegu geneosian.
 8.20. Þa wæs him gecyðed, þin modor &amp; þine
gebroðru standað her ute, wyllað þe geseon.
 8.21. Þa cwæð he to him, min modor and mine gebroðru synt
þa ðe gehyrað &amp; doð Godes word.
 8.22. Soðlice anum dæge wæs geworden þa he on scyp eode
&amp; his leorningcnihtas; þa cwæþ he to him, Utun seglian ofer þisne
mere, &amp; hig seglydan þa.
 8.23. Þa hig reowun, þa slep he; ða com windi yst &amp; hig
forhtodon.
 8.24. Þa genealæhton hig him to &amp; cwædon, Hlaford, we
forwurðað; ða aras he &amp; ðreade þæne wind &amp; þæs
wæteres hreohnesse; ða geswac se wind &amp; wearð mycel smyltnes.
 8.25. Ða cwæþ se Hælend, hwar is eower geleafa.
 8.25. Þa adredon hig &amp; wundredon &amp; betwux him cwædon,
Wenst þu hwæt is þes, þæt he bebyt ge windum ge sæ, &amp; hig
him hyrsumiað.
 8.26. Þa reowon hig to Gerasenorum rice, þæt is foran ongen
Galileam; þa he to lande com, him agen arn sum man, se hæfde
deofolseocnesse lange tide, &amp; næs mid nanon reafe gescrydd, &amp; ne
mihte on huse gewunian ac on byrgenum.
 8.28. Þa he geseah þæne Hælend he astrehte hyne toforan
him, &amp; cwæþ mycelre stefne hrymende, Hwæt is me and þe, la
Hælend þæs hehstan Godes sunu, Ic halsige þe þæt ðu ne
ðreage me.
 8.29. Þa bead he þam unclænan gaste þæt he of ðam men
ferde.
 8.29. Soþlice lange tide he hyne gegrap, &amp; he wæs mid
racenteagum gebunden &amp; mid fotcopsum gehealden, &amp; toborstenum bendum he
wæs fram deofle on westen gelædd.
 8.30. Ða ahsode se Hælend hine, hwæt is þin nama?
 8.30. Þa cwæð he, <foreign>Legio</foreign>, þæt is on ure geþeode
eored, forþam þe manega deoflu on hyne eodun.
 8.31. Þa bædon hig hine þæt he him ne bude þæt hi on
grund ne bescuton.
 8.32. And þar wæs mycel heord swyna on þam munte
læsiendra.
 8.32. Þa bædon hy þæt he lyfde him on þa gan; þa
lyfde he him.
 8.33. Þa eodon hig of þam men on þa swyn, þa ferde seo
heord myculum ræse on ðæne mere &amp; wearð þar adruncen.
 8.34. Þa ða hyrdas þæt gesawon þa flugon hig &amp;
cyddon on þa ceastre &amp; on tunum.
 8.35. Þa eodon hig ut þæt hig gesawon þæt ðar
geworden wæs.
 8.35. Þa comon hig to þam Hælende, þa fundon hig ðæne
man þe deofol of eode gescryddne &amp; halum mode æt his fotum, &amp; hig
adredon him.
 8.36. Ða cyddon him þa ðe gesawon hu he wæs hal geworden
of ðam eorede.
 8.37. Þa bæd hine eall menego þæs rices Gerasenorum
þæt he fram him gewite, forþam hig mycelum ege gehæfte wærun; ða
wende he on scype agen.
 8.38. Þa bæd hyne se man ðe se deofol of eode þæt he
mid him wunede.
 8.38. Þa forlet se Hælend hyne &amp; cwæð to him, wend to
þinum huse &amp; cyð hu mycel þe God gedon hæfð.
 8.39. Ða ferde he into eall þa ceastre, &amp; cyðde hu mycel
se Hælend him gedon hæfde.
 8.40. Soðlice wæs geworden þa se Hælend agencom; seo
menegeo hine onfeng; ealle hig gebidon his.
 8.41. And þa com an man þæs nama wæs Iairus, se wæs
þære gesamnunge ealdor; ða feoll he to þæs Hælendes fotun &amp;
bæd hyne þæt he ferde to hys huse, forþam he hæfde ane dohtor,
nean twelf wintre &amp; seo forðferde; þa gebyrede hyt þa he ferde of
ðam menegum he wæs ofþrungen.
 8.43. Ða wæs sum wif on blodryne twelf ger.
 8.43. Seo fordælde on læcas eall þæt heo ahte, &amp; ne
mihte þeah of ænegum beon gehælyd.
 8.44. Ða genealæhte heo wiðæftan &amp; æthran hys
reafes fnæd, ða ætstod sona þæs blodes ryne.
 8.45. Þa cwæð se Hælend, hwæt is se ðe me
æthran?
 8.45. Ða hig ealle ætsocon, þa cwæð Petrus &amp; þa
ðe mid him wæron, Eala Hlaford, þas menegeo þe ðringað &amp;
geswencað, &amp; þu segst hwa hwa æthran me.
 8.46. Þa cwæþ he sum me æthran, ic wiste þæt
mægen of me eode.
 8.47. Ða þæt wif geseah þæt hit him næs dyrne, heo
com forht &amp; astrehte hig to his fotum &amp; geswutulude beforan eallum
folce for hwylcum þinge heo hit æthran, &amp; hu heo wearð sona hal.
 8.48. Þa cwæð he to hyre, Dohtor þin geleafa þe hale
gedyde; Ga nu on sybbe.
 8.49. Him þa gyt specendum, þa com sum man to þære
gesamnunge ealdre &amp; cwæð to him, ne drece þu hyne.
 8.50. Þa se Hælend þæt word gehyrde he andswarude
þæs mædenes fæder, Ne ondræd þu ðe; Gelyf wotodlice, &amp;
heo bið hal.
 8.51. And þa ðe he to þam huse com, ne let he nanne mid him
ingan buton Petrum &amp; Iohannem &amp; Iacobum, &amp; þæs mædenes
fæder &amp; hyre modor.
 8.52. Þa weopon hig ealle &amp; heofodon hi.
 8.52. Ða cwæþ he, ne wepe ge; Soþlice nis þis mæden
dead, ac heo slæpð.
 8.53. Ða tældon hig hyne &amp; wiston þæt heo dead
wæs.
 8.54. Ða nam he hyre hand &amp; cwæð, Mæden, þe ic
secge aris.
 8.55. Þa gehwearf hyre gast agen &amp; heo sona aras, &amp; he
het hyre syllan etan.
 8.56. Ða wundredon hyre magas þa bead he þam þæt hi hit
nanum men ne sædon þæt þar geden wæs.
 9.1. Þa clypode he togædere his twelf apostolas, &amp; sealde
him mihte, &amp; anweald ofer ealle deofolseocnessa, &amp; þæt adla hi
gehældon.
 9.2. &amp; he sende hig to bodianne Godes rice, &amp; untrume
gehælan.
 9.3. Ða cwæþ he to him, ne nyme ge nan þing on wege, ne
gyrde, ne codd, ne hlaf, ne feoh, ne ge ne ge nabbon twa tunecan.
 9.4. &amp; on swa hwylc hus swa ge ingað wuniað þar oð ge
utgan, &amp; swa hwylce swa eow ne onfoð, þonne ge of þære ceastre
gað asceacað eower fota dust ofer hig on witnesse.
 9.6. Ða ferdon hig þurh þa burhga bodiende &amp; æghwar
Hælende.
 9.7. Þa gehyrde Herodes se feorðan dæles rica ealle þa
ðing þe be him wærun gewordene; ða twynude him forþam þe sume
sædon þæt Iohannes of deaðe aras, sume sædon þæt Helias
ætywde; sume sædon eald witega aras.
 9.9. Ða cwæþ Herodes, Iohannem ic beheafdude, hwæt is
þes; Be þam ic þilc gehyre; ða smeade he þæt he hine gesawe.
 9.10. Þa cyddun him ða apostolas swa hwæt swa hig dydon.
 9.10. Ða nam he hig &amp; ferde onsundron on weste stowe seo is
Bethsaida.
 9.11. Ða ða menego þæt wiston þa filidon hig him, þa
onfeng he hig &amp; spæc to him be Godes rice, &amp; þa he gehælde ðe
lacnunga beþorftun.
 9.12. Þa gewat se dæg forð, &amp; hig twelfe him
genealæhton &amp; sædon him, Læt þas menego þæt hig farun on
þas castelu &amp; on þas tunas þe her abutan synt &amp; him mete findon,
forþam þe we synt her on westere stowe.
 9.13. Ða cwæð he to him, sylle ge him etan.
 9.13. Ða cwædon hig we nabbað buton fif hlafas &amp; twegen
fixas, buton we gan &amp; us mete bicgon &amp; eallum þissum werede.
 9.14. Þar wæron neah fif þusenda wera.
 9.14. Ða cwæþ he to his leorningcnihtun, Doþ þæt hig
sitton þurh gebeorscypas fiftegum.
 9.15. &amp; hig swa dydon &amp; hi ealle sæton.
 9.16. Ða nam he þa fif hlafas &amp; þa twegen fixas, &amp; on
þone heofon beseah &amp; bletsude hig &amp; bræc, &amp; dælde his
leorningcnihtum, þæt hig asetton hig beforan þam menegum.
 9.17. Þa æton hig ealle &amp; wurdon gefyllede, &amp; man nam
þa gebrotu þe þar belifon twelf cypan fulle.
 9.18. Ða wæs geworden þa se Hælend wæs ana hine
gebiddende, hys leorningcnihtas wæron mid him; þa ahsode he hig, hwæt
secgð þis folc þæt ic sy?
 9.19. Ða andswarudon hig &amp; cwædon, Iohannes baptistam,
sume Heliam, sume þæt sum witega of ðam ealdum aras.
 9.20. Ða sæde he him, hwæt secge ge þæt ic sy?
 9.20. Þa andswarude Petrus, ðu eart Crist godes sunu.
 9.21. Ða þreade he hig &amp; bead þæt hig hit nanum men ne
sædon, forþam þe hit gebyreð þæt mannes sunu fela þinga
þolige, &amp; beo aworpen fram ealdrum &amp; ealdormannum &amp; fram bocerum,
&amp; beon ofslegen, þriddan dæge arisan.
 9.23. Þa cwæð he to eallum, Gyf hwa wyle æfter me cuman,
ætsace hine sylfne &amp; nime his cwylminge &amp; me folgige.
 9.24. Se þe wyle hys sawle hale gedon, se hig forspilþ.
 9.24. Witodlice se ðe his sawle for me forspilð he hi
gehæleð.
 9.25. Hwæt fremað ænegum men þeah he ealne middaneard on
æht begite, &amp; hyne sylfne forspille; And his forwyrd wyrce, Se ðe me
&amp; mine spæca forsyhþ, þæne mannes sunu forsyhþ, þonne he
cymð on his mægenþrymme &amp; hys fæder &amp; halegra engla.
 9.27. Ic secge eow soðlice, her synd sume standende þa deade ne
wurðaþ, ær hig Godes rice geseon.
 9.28. Ða wæs geworden æfter þam wordum nean eahta dagas
þæt he nam Petrum &amp; Iohannem &amp; Iacobum, &amp; eode on anne munt,
þæt he hyne gebæde.
 9.29. Þa he hine gebæd þa wæs hys ansyn oþres hiwes,
&amp; his reaf hwit scinende.
 9.30. Þa spæcon twegen weras wið hyne Moyses &amp; Helias
gesewene on mægenþrymme, &amp; sædon his gewitendnesse þe he to
gefyllende wæs on Hierusalem.
 9.32. Petrus &amp; þa þe mid him wæron wurdon mid slæpe
gehefegude; And þa hi onwæcnedun hi gesawun his mægenþrym, &amp;
twegen weras þe mid him stodun.
 9.33. And hi him fram eodun, Petrus cwæð to him; Eala
bebeodend, god is þæt we her beon &amp; uton wyrcan þreo eardungstowa,
ane þe &amp; ane Moyse &amp; ane Hælie, &amp; he nyste hwæt he
cwæð.
 9.34. Ða he þis spæc, ða wearð genip &amp; ofersceadude
hig, &amp; hi ondredon him gangende on þæt genip.
 9.35. Ða com stefen of þam genipe and cwæð, þes ys min
leofa sunu; gehyrað hyne.
 9.36. Ða seo stefn wæs gehyred þa wæs se Hælend gemett
ana, &amp; hi suwodun &amp; ne sædun nanum men on þam dagum nan þing
þæs ðe hi gesawun.
 9.37. Oðrum dæge him of þam munte farendum him agen arn
mycel menego.
 9.38. Þa clypode an wer of þære menego &amp; cwæð,
Lareow, ic halsie þe, geseoh minne sunu forþam he is min anlica sunu, &amp;
nu se unclæna gast hine æthrinð, &amp; he færlice hrymð &amp;
fornimð hyne &amp; fæmð, &amp; hyne tyrð &amp; slit.
 9.40. &amp; ic bæd þine leorningcnihtas þæt hig hine
utadrifon &amp; hig ne mihton.
 9.41. Þa cwæð se Hælend him to andsware, Eala
ungeleafulle &amp; þwure cneores, swa lange swa ic beo mid eow, &amp; eow
þolie; Læd hider þinne sunu.
 9.42. And þa he hyne lædde him to, se deofol hine fornam &amp;
fordyde.
 9.42. Ða nydde se Hælend þone unclænan gast ut, &amp;
gehælde þæne cnapan &amp; agef hine his fæder.
 9.43. Þa wundredon hig ealle be Godes mærðe, &amp; eallum
wundriendum be þam þingum þe gewurdun; He cwæð to his
leorningcnihtum, Asettað þas spæca on eowrum heortum, hit ys towerd
þæt mannes sunu si geseald on manna handa.
 9.45. Ða þohton hig þis word &amp; hit wæs bewrigen
beforan him þæt hi hit ne ongeton, &amp; hi ne dorston hine be þam worde
ahsian.
 9.46. Soðlice þæt geþanc eode on hig, hwylc hyra yldest
wære.
 9.47. Ða se Hælend geseh hyra heortan geþancas, he gesette
þæne cnapan wiþ hine &amp; cwæþ to him, Se ðe þysne cnapan on
minum naman onfehð, se me onfehð; And se þe me onfehð he onfehð
þæne þe me sende; Witudlice se ðe is læst betwex eow ealle, se is
mara.
 9.49. Ða andswarode Iohannes, bebeodend, we gesawon sumne on
þinum naman deofolseocnessa utdrifende &amp; we hine forbudon, forþam he
mid us ne fylygð.
 9.50. Ða cwæð he, ne forbeode ge.
 9.50. Se ðe nis ongen eow se is for eow.
 9.51. Soðlice wæs geworden þa his andfenga dagas wæron
gefyllede; he getrymede hys ansyne þæt he ferde to Hierusalem.
 9.52. Ða sende he bodan beforan his ansyne, þa eodon hig on
þa ceastre Samaritanorum þæt hi him gegearwodon.
 9.53. &amp; hig ne onfengon hine forþam þe he wolde faran to
Hierusalem.
 9.54. Ða his leorningcnihtas þæt gesawon, Iacobus &amp;
Iohannes, þa cwædon hig, Drihten, wyltu we secgað þæt fyr cume of
heofone &amp; fornime hig.
 9.55. And hine bewende he hig þreade, &amp; hig ferdon on oþer
castel.
 9.57. Ða hi ferdon on wege, sum him to cwæð, Ic fylige þe
swa hwyder swa þu færst.
 9.58. Ða cwæþ se Hælend, foxas habbað holu &amp;
heofones fuglas nestþ; Soðlice mannes sunu næfþ hwar he hys heafod
ahylde.
 9.59. Ða cwæþ he to oðrum filig me.
 9.59. Ða cwæþ he, drihten, alyf me æryst bebyrigean minne
fæder.
 9.60. Ða cwæþ se Hælend, læt þa dead byrigan hyra
deadan.
 9.60. Ga ðu &amp; boda Godes rice.
 9.61. Ða cwæð oðer, ic fylige þe drihten, ac læt me
æryst hit cyþan þam ðe æt ham synt.
 9.62. Ða cwæþ se Hælend him to, nan mann þe hys hand
asett on hys sulh, &amp; onbæc besyhð nys andfenge Godes rice.
 10.1. Æfter þam se hælend gemearcude oðre twa &amp;
hundseofantig and sende hig twam beforan his ansyne on ælce ceastre &amp;
stowe þe he to cumenne wæs, &amp; cwæð to him, her is mycel rip &amp;
feawa wyrhtan.
 10.2. Biddað þæs ripes hlaford þæt he sende wyrhtan to
his ripe.
 10.3. Farað nu, nu ic eow sende swa swa lamb betwux wulfas.
 10.4. Ne bere ge sacc, ne codd, ne gescy, ne nanne man be wege ne
gretað.
 10.5. On swa hwylc hus swa ge ingað, cweðaþ æryst, sib si
þisse hiwræddenne.
 10.6. And gyf þar beoð sybbe bearn, reste þar eower sib; Gif
hit elles sy, heo sy to eow gecyrred.
 10.7. Wunigaþ on þam ylcan huse, &amp; etað &amp; drincað
þa þing þe hig habbað; Soðlice se wyrhta is his mede wyrðe; Ne fare
ge fram huse to huse, ac on swa hwylce ceastre swa ge ingað &amp; hig eow
onfoð, etað þæt eow toforan aset ys, &amp; gehælað þa untruman
þe on þam huse synt, &amp; secgað him, Godes rice to eow genealæcð.
 10.10. On swa hwylce ceastre swa ge ingað, &amp; hig ne onfoð
eow gaþ on hyra stræta &amp; cweðaþ, þæt dust þæt of eowre
ceastre on urum fotum clifode, we drigeaþ on eow; witað þeah þæt
Godes rice genealæcð.
 10.12. Ic eow secge þæt sodomwaron on þam dæge bið
forgyfenlicre þonne þære ceastre.
 10.13. Wa þe Corozam, wa þe Bethsaida, forþam gif on Tyro
&amp; on Sidone gewordene wæron þa menegu þe on eow gedone synt, gefyrn
hig on hæran &amp; on axan hreowsunge dydon.
 10.14. Ðeahhwæþere Tiro &amp; Sydone on þam dæge byð
forgyfenlicre þonne eow.
 10.15. And þu Cafarnaum oð heofon upahafen, þu byst oþ
helle gesenced.
 10.16. Me gehyrð se ðe eow gehyrð, &amp; me oferhogaþ se
ðe eow oferhogað; Se þe me oferhogað, he oferhogað þæne þe me
sende.
 10.17. Ða gecyrdon þa twa &amp; hundseofantig mid gefean &amp;
cwædon, Drihten deofolseocnessa us synt on þinum naman underþeodde.
 10.18. Ða sæde he him, ic geseah Satanan swa swa ligræsc of
heofone feallende, &amp; nu ic sealde eow anweald to tredenne ofer næddran
&amp; snacan &amp; ofer ælc feondes mægen, &amp; nan þing eow ne
derað.
 10.20. Þeahhwæðere ne blissige ge on þam þe eow synt
gastas underþeodde; Geblissiað þæt eower naman synt on heofonum
awritene.
 10.21. On þære tide he on halgum gaste geblissode &amp;
cwæð, Ic andete þe fæder, drihten heofones &amp; eorðan, forþam
þe ðu þas ðing wisum &amp; gleawum behyddest, &amp; lytlingum awruge,
forþam hit beforan þe swa gelicode.
 10.22. Ealle þing me synt fram minum fæder gesealde, &amp; nan
man nat hwylc is se sunu buton se fæder, ne hwylc si ðe fæder buton se
sunu, &amp; se ðe se sunu hit awreon wyle.
 10.23. Þa cwæþ he to his leorningcnihtum bewend, Eadige synt
þa eagan þe geseoð þa ðing þe ge geseoð.
 10.24. Soðlice ic eow secge þæt manega witegan &amp;
cyningas woldon geseon þæt ge geseoþ &amp; hig hit ne gesawon, &amp;
woldon gehyran þæt ge gehyraþ, &amp; hig hit ne gehyrdon.
 10.25. Ða aras sum æglæw man, &amp; fandode his &amp;
cwæð, Lareow, hwæt do ic þæt ic ece lif hæbbe?
 10.26. Ða cwæþ he to him, hwæt is gewriten on þære
æ; Hu rætst þu?
 10.27. Ða andswarude he, lufa drihten þinne God of ealre
þinre heortan, &amp; of ealre þinre sawle, &amp; of eallum þinum mihtum
&amp; eallum þinum mægene, &amp; þinne nehstan swa ðe sylfne.
 10.28. Þa cwæð he, rihte þu andswarodest.
 10.28. Do þæt, þonne leofast þu.
 10.29. Ða cwæþ he to þam Hælende, &amp; wolde hine
sylfne gerihtwisian, And hwylc is min nehsta?
 10.30. Ða cwæþ se Hælend hine upbeseonde, Sum man ferde
fram Hierusalem to Hiericho &amp; becom on þa sceaðan, þa hine bereafodon
&amp; tintregodon hine, &amp; forleton hine samcucene.
 10.31. Þa gebyrode hit þæt sum sacerd ferde on þam ylcan
wege &amp; þa he þæt geseah he hine forbeh, &amp; eallswa se diacon,
þa he wæs wið þa stowe &amp; þæt geseah he hyne eac forbeah.
 10.33. Ða ferde sum Samaritanisc man wið hine.
 10.33. Þa he hine geseah þa wearð he mid mildheortnesse ofer
hine astyred.
 10.34. Þa genealæhte he &amp; wrað his wunda &amp; onaget
ele &amp; win, &amp; hine on hys nyten sette &amp; gelædde on his
læcehus, &amp; hine lacnude &amp; brohte oðrum dæge twegen penegas
&amp; sealde þam læce &amp; þus cwæð, Begym hys, &amp; swa hwæt
swa þu mare togedest, þonne ic cume ic hit forgylde þe.
 10.36. Hwylc þara þreora þyncð þe þæt sy þæs
mæg, þe on ða sceaðan befeoll.
 10.37. Ða cwæð he, Se ðe him mildheortnesse on dyde.
 10.37. Ða cwæþ se hælend, ga &amp; do eall swa.
 10.38. Soðlice hit wæs geworden þa hig ferdon, se Hælend
eode on sum castel &amp; sum wif on naman Martha onfeng hyne on hyre hus.
 10.39. &amp; þære swustur wæs Maria, seo eac sæt wið
þæs hælendes fet &amp; his word gehyrde.
 10.40. Soþlice Martha geornlice him þenode.
 10.40. Þa stod heo &amp; cwæþ, Drihten, nis þe nan caru
þæt min swustur let me ænlipie þenian; Sege hyre þæt heo fylste
me.
 10.41. Ða cwæþ se Hælend, Martha Martha, geornfull þu
eart &amp; embe fela þinga gedrefed.
 10.42. Gewislice an þing is niedbehefe.
 10.42. Maria geces þæne selestan dæl, se hyre ne byð
afyrred.
 11.1. Soðlice wæs geworden þa he wæs on sumere stowe hine
gebiddende, þa þa he geswac, him to cwæð an his leorningcnihta,
Drihten, lær us, us gebiddan, swa Iohannes his leorningcnihtas lærde.
 11.2. Ða cwæþ he to him, cweðað þus, þonne ge eow
gebiddað, Ure fæder þu ðe on heofone eart, si þin nama gehalgod,
tocume þin rice, gewurðe ðin willa on heofone &amp; on eorþan.
 11.3. Syle us todæg urne dæghwamlican hlaf, &amp; forgyf us
ure gyltas, swa we forgyfað ælcum þara þe wið us agyltað; &amp; ne
læd þu us on costunge, ac alys us fram yfele.
 11.5. Ða cwæþ he to him, Hwylc eower hæfð sumne freond,
&amp; gæþ to midre nihte to him, &amp; cwyð to him, La freond, læn me
þry hlafas, forþam min freond com of wege to me, &amp; ic næbbe hwæt
ic him toforan lecge.
 11.7. And he þonne him þus andswarige, ne beo þu me gram nu
min duru is belocen, &amp; mine cnihtas synt on reste mid me, ne mæg ic
arisan nu &amp; syllan þe.
 11.8. Gyf he þonne þurhwunað cnucigiende, ic eow secge gyf he
ne/ arist &amp; him sylð þonne forþam þe he his freond ys,
þeahhwæþere for hys onhrope he arist &amp; sylð him his neode.
 11.9. And ic eow secge, biddað, &amp; eow byð seald, secað,
&amp; ge findað; cnuciað, &amp; eow byð untyned.
 11.10. Ælc þara þe bitt onfehð, &amp; se ðe secð he
fint, &amp; cnuciendum byð untyned.
 11.11. Hwylc eower bitt his fæder hlafes, segst þu sylð he
him stan, oððe gif he byt fisces sylð he him næddran for fisce,
oððe gyf he bit æg, segst þu ræcð he him <foreign>scorpionem</foreign>, þæt
is an wyrmcynn.
 11.13. Witodlice gyf he þonne þe synt yfele cunnun syllan gode
sylene eowrum bearnum swa mycele ma eower fæder of heofone sylð godne gast
þam þe hyne biddað.
 11.14. Ða wæs se Hælend utadrifende sume deofolseocnysse,
&amp; seo wæs dumb; And þa he utdraf þa deofolseocnesse þa spræc se
dumba, &amp; þa menego wundredon.
 11.15. Sume cwædon on Belzebub deofla ealdre he utadrifð þa
deofolseocnessa.
 11.16. And sume his fandodon &amp; gyrndon of heofone tacnys of
him.
 11.17. Ða he geseah hyra geðancas he cwæð, ælc rice on
hyt sylf todæled byð, toworpen &amp; þæt hus ofer þæt hus
fealð.
 11.18. Gyf Satanas is todæled on hine sylfne, hu stent his
rice?
 11.18. Forþamþe ge secgað þæt ic on Belzebub
deofolseocnessa utadrife.
 11.19. Gif ic on Belzebub deofla utdrife, on hwam utadrifað eower
bearn, forþam hig beoð eowere deman.
 11.20. Gewislice, gif ic on Godes fingre deofla utadrife, eallunga
Godes rice on eow becymð.
 11.21. Ðonne se stranga gewæpnud his cafertun gehealt, þonne
beoð on sibbe þa ðing þe he ah.
 11.22. Gyf þonne strengra ofer hine cymð, &amp; hine
oferwinð, ealle his wæpnu þe he on truwude he him afyrð, &amp;
todælþ his herereaf.
 11.23. Se þe nis mid me se is ongen me; and se þe ne gaderað
mid me, se hit tostret.
 11.24. Ðonne se unclæna gast gæð of þam men, he
gæð þurh unwæterie stowa reste secende &amp; nane ne gemet þonne
cwyð he, Ic gewende eft to minum huse þe ic of eode.
 11.25. &amp; þænne he cymð, he hit gemet æmtig mid besmum
afeormod.
 11.26. Þonne gæð he &amp; nimð seofan oðre gastas wyrsan
þonne he &amp; ingað, &amp; þar eardiað, þonne synt þæs mannes
endas wyrsan þam ærrum.
 11.27. Soðlice wæs geworden þa he ðis sæde, sum wif him
to cwæþ, Eadig is se innoð þe þe bær, &amp; þa breost þe ðu
suce.
 11.28. Ða cwæð he, eadige synt þa ðe Godes word
gehyrað &amp; þæt gehealdaþ.
 11.29. Ða hyra manega togædere comon he cwæþ to him,
ðeos cneorys is manfull cneorys, heo secð tacen, &amp; hyre ne bið nan
geseald buton Ionan tacen.
 11.30. Swa swa Iona wæs tacen Niniuetum, swa bið mannes sunu
tacen þisse cneorisse.
 11.31. Suðdæles cwen arist on dome mid þisse cneorysse
mannum &amp; genyðerað hig, forþam þe heo com of eorðan endum to
gehyranne Salomones wisdom, and efne þes is mara þonne Salomon.
 11.32. Niniuetisce men arisaþ on dome mid þisse cneorysse &amp;
genyðeriað hig, forþam þe hig dædbote dydon æt Ionam bodunge,
&amp; þes is mara þonne Iona.
 11.33. Ne onælþ nan man his leohtfæt &amp; sett on diglum,
ne under bydene ac ofer candelstæf, þæt ða þe ingað leoht
geseon.
 11.34. Ðin eage is þines lichaman leohtfæt.
 11.34. Gif þin eage bið hluttor ðonne bið eall þin
lichama beorht; Gif hit byð deorc, eall þin lichama byð þystre.
 11.35. Warna þæt þæt leoht þe ðe on is ne syn
þystru.
 11.36. Gyf þin lichama eall bið beorht and næfþ nanne
dæl þystra, þonne byð he eall beorht, &amp; þe onlyht swa þæt
leohtfæt þæs ligræsces.
 11.37. Þa bæd hine sum Fariseisc man þæt he æte mid
him &amp; he ineode &amp; sæt.
 11.38. Ða ongan se Fariseisca on him smeagan &amp; cweðan hwi
he geþwogen nære ær his gereorde.
 11.39. Ða cwæð Drihten to him, nu ge Farisei þæt ute is
calices &amp; disces geclænsiað þæt eow innan is þæt is full
reaflace &amp; unrihtwisnesse.
 11.40. La dysegan, hu ne worhte þæt þæt inne is, se ðe
worhte þæt ute is, þeahhwæþere þæt to lafe is syllað
ælmessan þonne beoð eow ealle þing clæne.
 11.42. Ac wa eow Fariseum ge þe teoþiað mintan &amp; rudan,
&amp; ælce wyrte &amp; ge forbugað dom &amp; Godes lufe; þas þing eow
gebyrede to donne, &amp; þa þing ne forlætan.
 11.43. Wa eow Fariseum ge þe lufiað þa forman heahsetl on
gesamnungum &amp; gretinga on stræte.
 11.44. Wa eow forþam þe ge synt swylce þa byrgena þe man
innan ne sceawað; And þa men nyton þe him onufan gað.
 11.45. Ða andswarode him sum ægleaw, lareow, teonan þu
wyrhcst us mid þisse sage.
 11.46. Þa cwæþ he, Wa eow ægleawum, forþam þe ge
symað men mid þam byrþenum þe hig aberan ne magon, &amp; ge ne
ahrinað þa seamas mid eowrum anum fingre.
 11.47. Wa eow ge þe timbriað witegena byrgena, eower fæderas
hig ofslogon, eallunga ge cyðað &amp; ge þafiað eower fædera
weorcum, forþam hig ofslogon hig, &amp; ge timbriað hira byrgena.
 11.49. Forþam cwæð Godes wisdom, ic sende to him witegan
&amp; apostolas, &amp; hig ofsleað hig, &amp; ehtað þæt ealra witegena
blod sy gesoht, þe wæs agoten of middangeardes fruman, fram þisse
cneorysse, fram Abeles blode oð Zachariam blod, se forwearð betux þam
altare &amp; þam temple; Ic eow secge, swa bið gesoht fram þisse
cneorysse.
 11.52. Wa eow ægleawum forþam þe ge ætbrudun þæs
ingehydes cæge, ge in ne eodun &amp; ge forbudon þa þe ineodun.
 11.53. Ða he him þis to cwæð, þa ongunnun ða Farisei
&amp; þa ægleawan hefilice him agen standan &amp; his muð dyttan &amp;
embe hine syrwan, secende sum þing of his muðe þæt hig hine wregdun.
 12.1. Mycelum weredum him embe standendum þæt hig hine
trædun, ða cwæð he to his leorningcnihtum, warniað wið Farisea
lare þæt is licetung, Soðlice nis nan þing oferheled, þe ne beo
unheled; ne behydd þæt ne sy witen.
 12.3. Forþam þe þæt ge secgað on þystrum beoð on
leohte sæde &amp; þæt ge on earum spræcun on beddcofum bið on
hrofum bodud.
 12.4. Ic secge eow, minum freondum, ne beo ge bregyde fram þam
þe þone lichaman ofsleað, &amp; nabbað syþþan hwæt hig ma don.
 12.5. Ic eow ætywe hwæne ge ondredon, adrædað þone
þe anweald hæfð, seððan he ofslyhð on helle asendan, þus ic eow
secge adrædað þone.
 12.6. Ne becypað hig fif spearwan to helflinge, &amp; an nis of
þam ofergyten beforan Gode, ac ealle eowres heafdes loccas synt getealde.
 12.7. Ne adræde ge eow ge synt beteran manegum spearwum.
 12.8. Soðlice ic eow secge swa hwylc swa me andet beforan mannum,
þone mannes sunu andet beforan Godes englum.
 12.9. Se þe me wiðsæcð beforan mannum, se byð wiðsacen
beforan Godes englum, &amp; ælc þe segð ænig word agen mannes sunu
þam bið forgyfene; ðam þe wiðersacað ongen haligne gast, ne bið
þam forgyfen.
 12.11. Þonne hig lædað eow on gesamnunga &amp; to
dugeðeealdrum &amp; to anwealdum, ne beo ge embeþencynde, hu oððe
hwæt ge specon oððe andswarian.
 12.12. Halig gast eow lærð on þære tide þa þing þe
eow specan gebyrað.
 12.13. Ða cwæð sum of þam menegum, Lareow, sege minum
breðer þæt he dæle uncer æhta wið me.
 12.14. Ða cwæð he, la man, hwa sette me deman, oððe
dælend ofer inc?
 12.15. Þa cwæð he, gymað &amp; warniað wið ælce
gytsunge, forþam þe nys nanes mannes lif on gytsunge of þam þe he ah.
 12.16. Ða sæde he him sum bigspel.
 12.16. Sumes weliges mannes æcer brohte forð gode wæstmas.
 12.17. Þa ðohte he on him sylfum &amp; cwæð, Hwæt do ic
forþam ic næbbe hwyder ic mine wæstmas gadrige?
 12.18. Ða cwæþ he, þus ic do.
 12.18. Ic towurpe mine bernu &amp; ic wyrce maran, &amp; ic
gaderige þyder eall þæt me gewexen ys &amp; mine god, &amp; ic secge
minre sawle, eala sawel þu hæfst mycele god.
 12.19. Asette to manegum gearum, gerest þe, et &amp; drinc &amp;
gewista.
 12.20. Ða cwæð God to him, La dysega, on þisse nihte hig
feccað þine sawle fram þe, hwæs beoð þa ðing þe ðu
gegearwudest?
 12.21. Swa is se ðe him sylfum strynð, &amp; nis welig mid
gode.
 12.22. Þa cwæð he to his leorningcnihtum, forþam ic eow
secge ne beo ge ymbehydige eowre sawle hwæt ge etan, ne eowrum lichaman
hwæt ge scrydun.
 12.23. Seo sawul ys ma þonne se lichama, &amp; se lichama ma
þonne þæt reaf.
 12.24. Besceawiað þa hrefnas þæt hig ne sawað, ne ne
ripað.
 12.24. Nabbað hig heddern ne bern, ac God hig fett, þæt þe
ma ge synt hyra selran.
 12.25. Hwylc eower mæg þencende ican ane elne to his
anlicnesse?
 12.26. Gyf ge þæt læsse ne magon, hwy synt ge be oðrum
þingum ymbehydige?
 12.27. Sceawiaþ þa lilian hu hi wexað, hi ne swincað ne ne
spinnað; Soðlice ic eow secge þæt Salomon on eallum hys wuldre næs
gescrydd swa þissa an.
 12.28. Gyf God scrytt þæt hig, ðe ys todæg on æcere
&amp; tomorgen forscrincð, swa mycele ma God scryt eow gehwædes geleafan.
 12.29. And nelle ge secean hwæt ge eton oððe drincon, &amp;
ne beo ge upahafene.
 12.30. Ealle þas þing þeoda seceað Eower fæder wat
þæt ge þises beþurfon.
 12.31. Þeahhwæþere seceað Godes rice &amp; ealle þas
þing eow beoþ geihte.
 12.32. Ne ondræd þu þe, la lytle heord, forþam eowrum
fæder gelicode eow rice syllan.
 12.33. Syllaþ þæt ge agon &amp; syllað ælmessan,
wyrcað seodas þa ðe ne forealdigeað ungeteorudne goldhord on heofenum;
þyder ðeof ne genealæcð, ne ne moððe ne gewemð.
 12.34. Ðar eower goldhord is, þar byð eower heorte.
 12.35. Sin eower lendenu begyrde &amp; leohtfatu byrnende, &amp;
beo gelice þam mannum þe hyra hlafordes abidað hwænne he sy fram
gyftum gecyrred, þæt hig him sona ontynon þonne he cymð &amp;
cnucað.
 12.37. Eadige synt þa þeowas þe se hlaford wæccende gemet
þonne he cymð; Soðlice ic eow secge þæt he begyrt hine &amp; deð
þæt hig sittað &amp; gangende him þenað.
 12.38. And gif he cymð on þære æfteran wæccan,
oððe on þære þriddan &amp; þus gemet, eadige synt þa þeowas.
 12.39. Witað þæt gif se hiredes ealdor wiste hwænne se
þeof cuman wolde, witodlice he wacude &amp; ne geþafude þæt man his
hus underdulfe.
 12.40. And beo ge wære forþam þe mannes sunu cymð
þære tide þe ge ne wenað.
 12.41. Þa cwæþ Petrus, Drihten, segst þu þis bigspell to
us hwæþer þe to eallum?
 12.42. Ða cwæþ Drihten, hwa wenst þu þæt sy getrywe
&amp; gleaw dihtnere, þæne se hlaford geset ofer hys hired þæt he him
hwætes gemet on timan sylle.
 12.43. Eadig is se þeow þe his hlaford gemet þus donde
þonne he cymð.
 12.44. Soðlice ic secge eow þæt he gesett hine ofer eall
þæt he ah.
 12.45. Gyf þonne se þeow cwyð on hys heortan, min hlaford
uferaþ hys cyme, &amp; agynð beatan þa cnihtas &amp; þa þinena, &amp;
etan &amp; drincan &amp; beon oferdruncen, þonne cymþ þæs þeowan
hlaford on þam dæge þe he ne wenð, &amp; þære tide þe he nat,
&amp; todælþ hine &amp; sett his dæl mid þam ungetreowum.
 12.47. Soþlice þæne þeow þe his hlafordes willan wiste
&amp; ne dyde æfter his hlafordes willan, he biþ witnad manegum witum.
 12.48. Ðone þeow þe his willan nyste &amp; þeah dyde he bit
witnad feawum witum; ælcum þe mycel geseald is, him man mycel tosecð,
&amp; æt þam þe hig micel befæstun hig mycel biddað.
 12.49. Fyr ic sende on eorþan &amp; hwæt wylle ic buton
þæt hit bærne.
 12.50. Ic hæbbe on fulluhte beon gefullod &amp; wenege, hu beo
ic geþread oð hyt sy gefyllyd.
 12.51. Forþam þe ic com sybbe on eorþan sendan, ne secge ic
eow ac todal.
 12.52. Heononforð beoð fife on anum huse todælede, þry on
twegen, &amp; twegen on þry, beoð todælede, Fæder on sunu &amp; sunu
on his fæder, modor on dohtor &amp; dohtor on hyre modor, Swegr on hyre
snore, &amp; snoru on hyre swegere.
 12.54. &amp; he cwæþ to þam folce, þonne ge geseoð þa
lyfte cumende on westdæle, sona ge cweðað storm cymð &amp; hit swa
byð.
 12.55. And þonne ge geseoð suðan blawan ge secgaþ þæt
is towerd &amp; hit byð.
 12.56. La liceteras cunnege afandian heofones ansyne &amp;
eorþan, humeta na afandige ge þas tide.
 12.57. Hwi ne deme ge of eowsylfum þæt riht is?
 12.58. Ðonne þu gæst on wege mid þinum wiðerwinnan to
hwylcum ealdre, do þæt ðu beo fram him alysed, þelæs he þe sylle
þam deman, &amp; se dema þam bydele, &amp; se bydel þe sende on
cwertern.
 12.59. Ic secge þe ne gæst þu þanone ær þu agylde
þone ytemystan feorðling.
 13.1. Þar wæron sume on þære tide of Galileum him
cyþende þara blod Pilatus mengde mid hyra offrungum.
 13.2. Þa cwæð he him andswarigende, wenege wæron þa
Galileiscan synfulle toforan eallum Galileiscum, forþam þe hig swylc
þoledon?
 13.3. Ne secge ic na; ac ealle ge gelice forwurðaþ, buton ge
dædbote don.
 13.4. Swa þa ehtatyne ofer þa feoll se stypel on Siloa &amp;
hig ofsloh; Wenege þæt hig wæron scyldige ofer ealle menn þe on
Hierusalem wunedon.
 13.5. Ne secge ic, ac swa ge forwurðaþ, buton ge dædbote
don.
 13.6. Ða sæde he him þis bigspel.
 13.6. Sum man hæfde an fictreow geplantod on his wingearde; þa
com he &amp; sohte his wæstmas on him þa ne funde he nanne.
 13.7. Þa cwæþ he to þam hyrde nu synt þreo ger
syðþan ic com wæstm secende on þissum fictreowe, &amp; ic ne funde;
Forceorf hine; hwi ofþricð he þæt land?
 13.8. Ða cwæð he hlaford, læt hine gyt þis gear, oð
ic hine bedelfe &amp; ic hine bewurpe mid meoxe, &amp; witodlice he wæstmas
bringð.
 13.9. Gif hit elles hwæt byð ceorf hine syððan.
 13.10. Ða wæs he restedagum on hyra gesamnunge lærende.
 13.11. Þa wæs þar sum wif seo hæfde untrumnesse gast
ehtatyne gear, &amp; heo wæs abogen; ne heo eallunga ne mihte upbeseon.
 13.12. Þa se Hælend hig geseah, he clypode hig to him &amp;
sæde hyre, Wif, þu eart forlæten of þinre untrumnesse, &amp; his hand
hyre on sette.
 13.13. Þa wæs heo sona up aræred, &amp; heo God wuldrode.
 13.14. Ða gebealh se duguðeealdor hine forþam þe se
hælend on restedæge hælde &amp; sæde þam menegum; Syx dagas synt
on þam gebyrað þæt man wyrce, cumaþ on þam &amp; beoð
gehælede, &amp; na on restedæge.
 13.15. Ða andswarude se Hælend &amp; cwæð, La licteras,ne
untigð eower ælc on restedæge his oxan oððe assan fram þære
binne &amp; læt to wætere.
 13.16. Þas Abrahames dohtor þe Satanas geband nu eahtatyne
gear, ne gebyrede hyre beon unbunden of þissum bende on restedæge?
 13.17. Þa he þis sæde, þa sceamode ealle his
wiðerwinnan.
 13.17. &amp; eall folc geblissode on eallum þam ðe
wuldorfullice fram him gewurdon.
 13.18. Soðlice he cwæþ, hwam is Godes rice gelic, &amp; hwam
wene ic þæt hit beo gelic?
 13.19. Hit ys gelic senepes corne þæt se man onfenc &amp; seow
on his wyrtun &amp; hit weox &amp; wearð mycel treow, &amp; heofenes fuhlas
restun on his bogum.
 13.20. And eft he cwæð, hwam wene ic þæt Godes rice si
gelic?
 13.21. Hit is gelic þam beorman þe þæt wif onfengc &amp;
behydde on þam melewe þreo gemetu, oð hit wearð eall ahafen.
 13.22. Ða ferde he þurh ceastra &amp; castelu to Hierusalem
&amp; þar lærde.
 13.23. Ða cwæð sum man to him, Drihten, feawa synt þe synt
gehælede.
 13.23. Þa cwæþ he to him, efstað þæt ge gangen þurh
þæt nearwe get forþam ic secge eow manega secað þæt hig ingan
&amp; hi ne magon.
 13.25. Ðonne se hiredes ealdor ingæð &amp; his duru beclyst
ge standaþ þær ute &amp; þa duru cnuciað &amp; cweðaþ, Drihten
atyn us; þonne cwyð he to eow, Ne can ic eow, nat ic hwanon ge synt.
 13.26. Ðonne ongynne ge cweþan we æton &amp; druncon beforan
þe, &amp; on urum strætum þu lærdest.
 13.27. Þonne segð he eow, ne cann ic hwanon ge synt gewitað
fram me ealle unrihtwyrhtan, þar bið wop &amp; toþa grystlung.
 13.28. Ðænne ge geseoþ Abraham &amp; Isaac &amp; Iacob &amp;
ealle witegan on Godes rice, &amp; ge beoð utadrifene &amp; hig cumað fram
eastdæle &amp; westdæle &amp; norþdæle &amp; sittað on Godes rice,
&amp; efne synt ytemeste þa ðe beoð fyrmyste, &amp; synt fyrmyste þa
ðe beoð ytemeste.
 13.31. On þam dæge him genealæhton sume Farisei &amp; him
sædon, Far &amp; ga heonon forþam þe Herodes þe wyle ofslean.
 13.32. And þa cwæð he to him, gað &amp; secgað þam
foxe, deofolseocnessa ic utadrife, &amp; ic hæla gefremme todæg &amp;
tomorhgen &amp; þriddan dæge ic beo fornumen.
 13.33. Ðeahhwæðere me gebyreþ todæg &amp; tomorhgen,
&amp; þy æfteran dæge gan, forþam þe ne gebyreð þæt se
witega forwurðe butan Hierusalem.
 13.34. Eala Hierusalem Hierusalem, þu ðe þa witegan ofslyhst
&amp; hænst, þa ðe to þe asende synt, hu oft ic wolde þine bearn
gegaderian swa se fugel deð his nest under his fiðerum &amp; þu noldest.
 13.35. Nu bið eower hus eow forlæten; Soðlice ic eow secge
þæt ge me ne geseoð ærþam þe cume se þonne ge cweðað,
gebletsod sy se ðe com on drihtnes naman.
 14.1. Þa wæs geworden þa he eode on sumes Farisea ealdres
hus on restedæge þæt he hlaf æte, &amp; hig begymdon hine.
 14.2. Ða wæs þar sum wæterseoc man beforan him.
 14.3. Ða cwæþ se Hælend to þam ægleawum &amp;
Fariseum, Ys hit alyfed þæt man on restedagum hæle?
 14.4. Ða suwudon hig, þa nam he hine &amp; gehælde &amp;
forlet hyne.
 14.5. Þa cwæð he to him andswariende, hwylces eowres assa
oððe oxa befealþ on anne pytt &amp; ne tihþ he hyne hrædlice up on
restedæge?
 14.6. Ða ne mihton hig agen þis him geandwyrdan.
 14.7. Ða sæde he sum bigspel be þam ingelaðudan, gymende
hu hig þa fyrmestan setl gecuron &amp; þus cwæð, ðonne þu byst to
gyftum gelaþod ne site þu on þam fyrmestan setle, þelæs wenunga sum
wurðfulra sig yngelaðod fram hym.
 14.9. &amp; þonne cume se þe ðe ingelaþode &amp; secge
ðe rym þysum men setl, &amp; þu ðænne mid sceame nyme þæt
ytemeste setl.
 14.10. Ac þonne þu geclypod byst, ga &amp; site on þam
ytemestan setle, þæt se ðe þe ingelaðude þænne he cymð
cweþe to þe, la freond, site ufur, þonne byð þe wurðmynt beforan
midsittendum.
 14.11. Forþam ælc þe hine upahefð, bið genyðerud,
&amp; se ðe hine nyðerað se bið upahafen.
 14.12. Ða cwæð he to þam þe hine inlaðode, þonne
þu dest wiste oððe feorme ne clypa þu þine frynd ne þine
gebroðru, ne ðine cuðan ne þine welegan nehheburas, þelæs hi ðe
agen laðiun, &amp; þu hæbbe edlean.
 14.13. Ac þænne þu gebeorscype do, clypa þearfan &amp;
wanhale &amp; healte &amp; blinde.
 14.14. Þonne bist þu eadig, forþam ðe hi nabbað hwanun
hig hit þe forgyldon; Soðlice hit byð þe forgolden on rihtwisra
æriste.
 14.15. Ða þis gehyrde sum of þam sittendum, þa cwæð
he, eadig is se ðe hlaf ytt on Godes rice.
 14.16. Ða sæde he him, sum man worhte mycele feorme &amp;
manega gelaðode.
 14.17. Þa sende he his þeowan to þære feorme timan
þæt he sæde þam gelaðedum þæt hig comun forþam þe ealle
þing gearwe wæron.
 14.18. Þa ongunnon hig ealle hig beladian.
 14.18. Se forma him sæde, ic bohte ænne tun, ic hæbbe
neode þæt ic fare &amp; hine geseo; Ic bidde þe þæt ðu me
beladige.
 14.19. Ða cwæþ se oþer, ic bohte an getyme oxena; Nu wille
ic faran &amp; fandian hyra; Nu bidde ic þe belada me.
 14.20. Ða cwæð sum, ic lædde wif ham, forþam ic ne
mæg cuman.
 14.21. Þa cyrde se þeowa &amp; cydde his hlaforde þæt.
 14.21. Ða cwæð se hlaford mid yrre to þam þeowan, Ga
hraþe on þa stræta &amp; on wic þisse ceastre &amp; þearfan &amp;
wanhale &amp; blinde &amp; healte læd hider in.
 14.22. Ða cwæð se þeowa, hlaford, hit ys gedon swa þu
bude, &amp; nu gyt her is æmtig stow.
 14.23. Þa cwæð se hlaford þa gyt to þam þeowan, Ga
geond þas wegas &amp; hegas,&amp; nyd hig þæt hig gan in, þæt min
hus si gefylled.
 14.24. Soðlice ic eow secge þæt nan þara manna þe
geclypode synt ne onbyrigeað minre feorme.
 14.25. Soðlice mid him ferde mycel menego.
 14.25. Þa cwæð he to him bewend, Gyf hwa to me cymð &amp;
ne hatað his fæder &amp; moder &amp; wif &amp; bearn &amp; broþru &amp;
swustra, &amp; þænne gyt his sawle ne mæg he beon min leorningcniht.
 14.27. &amp; se þe ne byrð hys cwylminge &amp; cymð æfter
me, ne mæg he beon min leorningcniht.
 14.28. Hwylc eower wyle timbrian anne stypel, hu ne sytt he
ærest &amp; teleð þa andfengas þe him behefe synt, hwæðer he
hæbbe hine to fullfremmenne, þelæs syððan he þæne grundweall
legð &amp; ne mæg hine fullfremman; Ealle þe hit geseoð agynnað hine
tælan &amp; cweðan, Hwæt þes man agan timbrian &amp; ne mihte hit
geendian.
 14.31. Oððe gyf hwylc cynincg wyle faran &amp; feohtan agen
oðerne cyning hu ne sit he ær &amp; þencð hwæðer he mæge mid
tyn þusendum cuman agen þone þe him agen cymð mid twentigum
þusendum.
 14.32. &amp; gif he þonne wið hine gefeohtan ne mæg, he sent
æryndracan &amp; bitt sibbe.
 14.33. Witodlice swa is ælc of eow þe ne wiðsæcð eallum
þingum þe he ah, ne mæg he beon min leorningcniht.
 14.34. God ys sealt gif hit awyrð on þam þe hit gesylt bið;
nis hyt nyt ne on eorþan ne on myxene, ac hyt bið utaworpen; Gehyre se þe
earan hæbbe to gehyrenne.
 15.1. Soðlice him genealæhtun manfulle &amp; synfulle þæt
hig his word gehyrdon.
 15.2. Ða murcnedon þa Farisei &amp; þa boceras &amp;
cwædon, ðes onfehð synfulle &amp; mid him ytt.
 15.3. Þa cwæþ he þis bigspel to þam.
 15.4. Hwylc man is of eow þe hæfð hund sceapa, &amp; gif he
forlyst an of þam, hu ne forlæt he þonne nigon &amp; hundnigontig on
þam westene, &amp; gæð to þam þe forwearð oð he hit fint?
 15.5. &amp; þonne he hit fint he hitt set on his exla
geblissiende, &amp; þonne he ham cymð he tosomne clypað hys frynd &amp;
his nehheburas, &amp; cwyð, Blissiað mid me forþam ic funde min scep þe
forwearð.
 15.7. Ic secge eow þæt swa byð on heofone blis be anum
synfullum þe dædbote deð, ma þonne ofer nigon &amp; nigontigum
rihtwisra þe dædbote ne beðurfon.
 15.8. Oððe hwilc wif hæfð tyn scyllingas, gif heo forlyst
anne scylling, hu ne onælð heo hyre leohtfæt, &amp; awent hyre hus
&amp; secð geornlice oð heo hine fint?
 15.9. &amp; þonne heo hine fint heo clypað hyre frynd &amp;
nehhebyryna &amp; cwyð, blyssiað mid me forþam ic funde minne scylling
þe ic forleas.
 15.10. Ic secge eow swa bið blis beforan Godes englum be anum
synfullum þe dædbote deð.
 15.11. He cwæð, soðlice sum man hæfde twegen suna.
 15.12. Þa cwæð se yldra to his fæder, Fæder, syle me
minne dæl minre æhte þe me to gebyreþ; þa dælde he him his
æhte.
 15.13. Ða æfter feawa dagum ealle his þing gegaderude se
gingra sunu, &amp; ferde wræclice on feorlen rice, &amp; forspilde þar his
æhta lybbende on his gælsan.
 15.14. Ða he hig hæfde ealle amyrrede þa wearð mycel
hunger on þam rice &amp; he wearð wædla.
 15.15. Þa ferde he &amp; folgude anum burhsittendan men þæs
rices, ða sende he hine to his tune þæt he heolde his swyn.
 15.16. Ða gewilnode he his wambe gefyllan of þam biencoddun
þe ða swyn æton, &amp; him man ne sealde.
 15.17. Þa beþohte he hine &amp; cwæð, Eala, hu fela
yrðlinga on mines fæder huse hlaf genohne habbað &amp; ic her on hungre
forwurðe.
 15.18. Ic arise, &amp; ic fare to minum fæder, &amp; ic secge
him, Eala fæder, ic syngode on heofenas &amp; beforan þe.
 15.19. Nu ic neom wyrðe þæt ic beo þin sunu nemned; do me
swa anne of þinum yrðlingum.
 15.20. &amp; he aras þa &amp; com to his fæder, &amp; þa gyt
þa he wæs feorr his fæder he hyne geseah &amp; wearð mid
mildheortnesse astyrod &amp; agen hine arn &amp; hine beclypte &amp; cyste
hine.
 15.21. Ða cwæð his sunu, Fæder, ic syngude on heofon,
&amp; beforan ðe; Nu ic ne eom wyrþe þæt ic þin sunu beo genemned.
 15.22. Ða cwæþ se fæder to his þeowum, Bringað raðe
þæne selestan gegyrelan &amp; scrydað hyne &amp; syllað him hring on
his hand, &amp; gescy to his fotum.
 15.23. &amp; bringað an fætt styric &amp; ofsleað &amp; utun
etan &amp; gewistfullian, forþam þes min sunu wæs dead &amp; he
geedcucude; He forwearð &amp; he is gemet; ða ongunnon hig gewistlæcan.
 15.25. Soðlice hys yldra sunu wæs on æcere &amp; he com,
&amp; þa he þam huse genealæhte he gehyrde þæne sweg &amp; þæt
weryd.
 15.26. Þa clypode he anne þeow &amp; axode hine hwæt
þæt wære.
 15.27. Ða cwæð he, þin broðor com, &amp; þin fæder
ofsloh an fæt celf forþam þe he hyne halne onfeng.
 15.28. Ða bealh he hine &amp; nolde ingan, þa eode his fæder
ut &amp; ongan hine biddan.
 15.29. Ða cwæþ he his fæder andswarigende, Efne swa fela
geara ic þe þeowude &amp; ic næfre þin bebod ne forgymde, &amp; ne
sealdest þu me næfre an ticcen þæt ic mid minum freondum
gewistfullude.
 15.30. Ac syððan þes þin sunu com, þe hys spede mid
myltystrum amyrde, þu ofsloge him fætt celf.
 15.31. Ða cwæþ he, sunu, þu eart symle mid me, &amp; ealle
mine þing synt þine.
 15.32. Þe gebyrede gewistfullian &amp; geblissian forþam þes
þin broðor wæs dead &amp; he geedcucede he forwearð &amp; he is
gemet.
 16.1. Ða cwæð he to his leorningcnihtum, Sum welig man
wæs hæfde sumne gerefan se wearð wið hine forwreged swylce he his god
forspilde.
 16.2. Þa clypode he hine &amp; sæde him, Hwi gehyre ic þis
be þe?
 16.2. Agyf þine scire, ne miht þu lencg tunscire bewitan.
 16.3. Ða cwæþ se gerefa on his geþance, Hwæt do ic
forþam þe min hlaford mine gerefscire fram me nymð; Ne mæg ic delfan,
me sceamað þæt ic wædlige.
 16.4. Ic wat hwæt ic do þæt hig me on hyra hus onfon
þonne ic bescired beo fram tunscire.
 16.5. Ða þa gafolgyldan gegaderude wæron þa sæde he
þam forman, hu mycel scealt þu minum hlaforde?
 16.6. Ða sæde he, hund sestra eles.
 16.6. Þa sæde he him, nim þine feðere &amp; site hraðe
&amp; writ fiftig.
 16.7. Ða sæde he oðrum, hu mycel scealt þu; þa cwæþ
he, hund mittena hwætes; ða cwæð he, nim þine stafas &amp; writ
hundeahtatig.
 16.8. Ða herede se hlaford þære unrihtwisnesse tungerefan,
forþam þe he gleawlice dyde, forþam ðe ðisse worulde bearn, synd
gleawran þises leohtes bearnum on þisse cneoresse.
 16.9. &amp; ic secge eow, wyrcað eow frynd of þisse
woruldewelan unrihtwisnesse þæt hig onfon eow on ece eardungstowe þonne
ge geteoriað.
 16.10. Se þe ys on lytlum getrywe, se ys on maran getrywe &amp;
se þe ys on lytlum unrihtwis se ys eac on maran unrihtwis.
 16.11. Gif ge on unrihtwisum weoruldwelan næron getrywe hwa
betæhð eow þæt eower ys.
 16.12. And gyf ge on fremedum næron getrywe hwa sylþ eow
þæt eower ys.
 16.13. Ne mæg nan þeow twam hlafordum þeowian, oððe he
anne hatað &amp; oðerne lufað, oððe he anum folgað &amp; oðerne
forhogað; And ge ne magon Gode þeowian &amp; woruldwelan.
 16.14. Ðas ðing ealle þa Farisei gehyrdon þa ðe gifre
wæron, &amp; hig hine tældon.
 16.15. Þa cwæð he to him, ge synt þe eow sylfe beforan
mannum gerihtwisiaþ; Soðlice God can eowre heortan forþam þe beforan
Gode ys ascuniendlic þæt mannum heah ys.
 16.16. Seo æ &amp; witegan oð Iohannem, &amp; of him is bodud
Godes rice, &amp; ealle on þæt strangnysse wyrcað.
 16.17. Eaðre is þæt heofen &amp; eorðe gewiton þonne an
stæf of þære æ fealle.
 16.18. Ælc man þe his wif forlæt &amp; oþer nimð se
unrihthæmð, &amp; se ðe þæt forlætene wif nimð se
unrihthæmð.
 16.19. Sum welig man wæs, &amp; he wæs gescrydd mid purpuran
&amp; mid twine, &amp; dæghwamlice riclice gewistfullude.
 16.20. And sum wædla wæs on naman Lazarus, se læg on his
dura swyðe forwundon, &amp; wilnode þæt he hine of his crumum gefylde
þe of his beode feollun, &amp; him nan man ne sealde, ac hundas comon &amp;
his wunda liccodon.
 16.22. Ða wæs geworden þæt se wædla forðferde &amp;
hine englas bæron on Habrahames greadan; þa wearð se welega dead &amp;
wæs on helle bebyrged.
 16.23. Ða ahof he his eagan upp þa he on þam tintregum
wæs, &amp; geseah feorran Abraham &amp; Lazarum on his greadan.
 16.24. Ða hrymde he &amp; cwæð, eala fæder Abraham,
gemilsa me, &amp; send lazarum þæt he dyppe his fingres lið on
wætere, &amp; mine tungan gehæle, forþam þe ic eom on þis lige
cwylmed.
 16.25. Ða cwæð Abraham, eala sunu, geþenc þæt þu
God onfenge on þinum life, &amp; gelice Lazarus onfeng yfel; Nu ys þes
gefrefryd &amp; þu eart cwylmed.
 16.26. And on eallum þissum betwux us &amp; eow is mycel dwolma
getrymed, þa ðe willað heonon to eow faran ne magon, ne þanun faran
hidere.
 16.27. Ða cwæð he, fæder, ic bidde þe þæt ðu
sende hine to mines fæder huse.
 16.28. Ic hæbbe fif gebroþru þæt he cyðe him þæt
hig ne cumon on þissa tintrega stowe.
 16.29. Þa sæde Abraham him, hig habbað Moysen &amp; witegan;
hig hlyston him.
 16.30. Ða cwæð he, nese fæder Abraham, ac hig doð
dædbote gif hwylc of deaðe to him færð.
 16.31. Ða cwæð he, gif hig ne gehyraþ Moysen &amp; þa
witegan, ne hig ne gelyfað þeah hwylc of deaðe arise.
 17.1. Ða cwæð he to his leorningcnihtum, unmihtlic is
þæt gedrefednyssa ne cuman, wa þam þe hig þurh cumað.
 17.2. Nyttre him wære þæt an cweornstan sy gecnytt abutan
his swuran &amp; si on sæ beworpen ðonne he gedrefe anne of þissum
lytlingum.
 17.3. Warniað eow.
 17.3. Gyf þin broðor syngað, cid him.
 17.4. And gif he on dæg seofan siþun syngað, &amp; seofan
siþun to þe on dæg gecyrred byð &amp; cwyð, Hit me ofþincð,
forgyf hit him.
 17.5. Ða cwæðon his apostolas, drihten, geic urne geleafan.
 17.6. Ða cwæþ drihten, gif ge hæfdon geleafan swa senepes
corn, ge sædun þissun treowe sy ðu awyrtwalud &amp; aplantud on sæ,
&amp; hit hyrsumode eow.
 17.7. Hwylc eower hæfþ eregendne þeow, oððe scep
læsgendne þam of þam æcere gehworfenum, he him sona segð ga &amp;
site.
 17.8. &amp; ne segþ him gearw þæt ic ete &amp; gyrt þe
&amp; þena me þa hwile þe ic ete &amp; drince, &amp; syððan þu ytst
&amp; drincst.
 17.9. Wenst þu hæfð se þeowa ænigne þanc, forþam
ðe he dyde þæt him beboden wæs; ne wene ic.
 17.10. Swa ys eow þonne ge doð eall þæt eow beboden ys,
cweþað, unnytte þeowas we synt, we dydon þæt we don sceolon.
 17.11. Ða he ferde to Hierusalem, he eode þurh midde Samarian
&amp; Galileam, &amp; þa he eode on sum castel him agen urnon tyn hreofe
weras.
 17.12. Þa stodon hig feorran &amp; hyra stefna upahofon &amp;
cwædon, Hælend, bebeodend gemiltsa us.
 17.14. Ða he hig geseah þa cwæþ he, Gað &amp;
ætywað eow þam sacerdum; þa hig ferdun hig wurdon geclænsude.
 17.15. Ða hyra an geseah þæt he geclænsud wæs þa
cyrde he mid mycelre stefne God mærsiende, &amp; feoll to hys fotum, &amp;
him þancode &amp; þes wæs Samaritanisc.
 17.17. Þa cwæþ se Hælend him andswariende, Hu ne synt tyn
geclænsude; hwær synt þa nigone?
 17.18. Næs gemett se ðe agenhwurfe, &amp; Gode wuldor sealde,
buton þes ælfremeda.
 17.19. Ða cwæð he, aris &amp; ga forþam þe ðin geleafa
þe halne gedyde.
 17.20. Þa ahsodon hine þa Farisei hwænne Godes rice come.
 17.20. Ða andswarude he &amp; cwæð, ne cymð godes rice
mid begymene, ne hig ne cweðaþ efne, her hyt ys, oððe þar; Godes rice
is betwynan eow.
 17.22. Þa cwæð he to his leorningcnihtum, þa dagas cumað
þonne ge gewilniað þæt ge geseon anne dæg mannes sunu &amp; ge ne
geseoð.
 17.23. &amp; hig secgað eow, her he is, &amp; þar he is; Ne
fare ge ne ne fyliað.
 17.24. Witodlice swa se ligræsc lyhtende scinð under heofone
on þa ðing þe under heofone synt, swa bið mannes sunu on his dæge.
 17.25. Æryst him gebyreð þæt he fela þinga þolige,
&amp; beon fram þisse cneorysse aworpen.
 17.26. &amp; swa on Noes dagum wæs geworden swa beoð mannes
suna tocyme.
 17.27. Hig ætun, &amp; druncon &amp; wifodon &amp; wæron to
gyftum gesealde, oð þæne dæg þe Noe on erke eode, &amp; flod com
&amp; ealle forspilde.
 17.28. Eallswa wæs geworden on Loðes dagum hig ætun &amp;
druncon &amp; bohton &amp; sealdon &amp; plantedon &amp; timbrudon.
 17.29. Soðlice on þam dæge þe loð eode of Sodoma hyt
rinde fyr &amp; swefl of heofone, &amp; ealle forspilde.
 17.30. Æfter þysum þingum bið on þam dæge þe mannes
sunu onwrigen bið.
 17.31. On ðam dæge se ðe bið on þecene &amp; his fatu on
huse, ne stihð he nyðer þæt he hig nime; And se ðe bið on
æcere, ne went he onbæc.
 17.32. Beoð gemyndige Loðes wifes.
 17.33. Swa hwylc swa secð his sawle gedon hale se hig forspilþ,
&amp; swa hwylc swa hig forspilþ se hig geliffæstað.
 17.34. Soðlice ic eow secge, on þære nihte beoð twegen on
bedde, an byð genumen &amp; oðer bið forlæten.
 17.35. Twa beoð ætgædere grindende, an bið genumen &amp;
oðer læfed.
 17.36. Twegen beoð æt æcere, an bið genumen &amp; oðer
bið læfed.
 17.37. Þa cwædon hig to him, hwar, drihten?
 17.37. Ða cwæþ he, swa hwar swa se lichama bið, þyder
beoð earnas gegaderud.
 18.1. Ða sæde he him sum bigspel þæt hit ys riht þæt
man symle gebidde &amp; na geteorige, &amp; þus cwæð, Sum dema wæs on
sumere ceastre se God ne ondred ne nanne man ne onþracude.
 18.3. Ða wæs sum wudewe on þære ceastre.
 18.3. Þa com heo to him &amp; cwæð, Wrec me wið minne
wiðerwinnan.
 18.4. Ða nolde he langre tide; æfter þam þa cwæþ he,
þeah ic God ne ondræde, ne ic man ne onþracige, þeah forþam þe
ðeos wuduwe me is gram ic wrece hig, þelæs heo æt neahstan cume me
behropende.
 18.6. Ða cwæð drihten, gehyrað hwæt se unrihtwisa dema
cwyð.
 18.7. Soþlice ne deð God his gecorenra wrace clypiendra to him
dæges &amp; nihtes, &amp; he geþyld on him hæfþ.
 18.8. Ic eow secge þæt he raþe hyra wrace deð.
 18.8. Ðeahhwæþere wenst þu ðænne mannes sunu cymð,
gemet he geleafan on eorðan.
 18.9. Ða cwæð he to sumum þis bigspel þe on hig sylfe
truwedon &amp; oðre forhogodon.
 18.10. Twegen men ferdun to sumum temple þæt hig hig
gebædun an sundorhalga &amp; oðer manfull.
 18.11. Ða stod se Fariseus &amp; hine þus gebæd, God, þe
ic þancas do, forþam þe ic ne eom swylce oðre men, reaferas unrihtwise,
unrihthæmeras, oððe eac swylce þes manfulla.
 18.12. Ic fæste tuwa on ucan, ic sylle teoþunga ealles
þæs þe ic hæbbe.
 18.13. Ða stod se manfulla feorran &amp; nolde furðun his eagan
ahebban up to þam heofone, ac he beot his breost &amp; cwæþ, God beo
þu milde me synfullum.
 18.14. Soþlice ic eow secge þæt þes ferde gerihtwisud to
his huse, forþam þe ælc þe hine uppahefð bið genyðerud, &amp; se
þe hine nyðerað byð uppahafen.
 18.15. Ða brohton hig cild to him þæt he hig æthrine,
þa his leorningcnihtas hig gesawon hig ciddon him.
 18.16. Ða clypode se Hælend hig to him &amp; cwæð,
Lætað þa lytlingas to me cuman &amp; ne forbeode ge hig swylcera ys
Godes rice.
 18.17. Soðlice ic eow secge swa hwylc swa ne onfehð Godes rice
swa swa cild, ne gæð he on Godes rice.
 18.18. Ða ahsode hyne sum ealdor, lareow, hwæt do ic þæt
ic ece lif hæbbe?
 18.19. Þa cwæð se Hælend, hwi segst þu me godne?
 18.19. Nis nan man god buton God ana.
 18.20. Canst þu þa bebodu; Ne ofslyh ðu, ne fyrena þu, ne
stel þu, ne leoh þu, Wurþa þinne fæder &amp; þine modor.
 18.21. Ða cwæð he, eall þis ic heold of minre geoguþe.
 18.22. Ða cwæð se Hælend, an þing þe is wana.
 18.22. Syle eall þæt ðu hæfst, &amp; syle eall þæt
þearfum, þonne hæfst þu goldhord on heofone, &amp; cum &amp; folga
me.
 18.23. Ða he þas word gehyrde he wearð geunret, forþam þe
he wæs swiðe welig.
 18.24. Ða se Hælend hine unrotne geseah he cwæð, Eala hu
earfoðlice on Godes rice gað þa ðe feoh habbað.
 18.25. Eaðelicor mæg se olfend gan þurh are nædle eage,
þonne se welega on Godes rice.
 18.26. Ða cwædon þa ðe þis gehyrdon, &amp; hwa mæg
hal beon?
 18.27. Ða sæde he him, Gode synt mihtelice þa ðing þe
mannum synt unmihtelice.
 18.28. Þa cwæð Petrus, ealle þing we forleton &amp;
folgodon þe.
 18.29. Ða cwæþ he, soþlice ic eow secge, nis nan man þe
his hus forlæt oððe magas, oððe broþru, oððe wif, oððe
bearn, for Godes rice, þe ne onfo mycele mare on þysse tide, &amp; ece lif
on towerdre worulde.
 18.31. Þa nam se Hælend his leorningcnihtas &amp; cwæð to
him, faraþ to Hierusalem, &amp; ealle þing beoð gefyllede þe be mannes
suna þurh witegan awritene synt.
 18.32. He byð þeodum geseald &amp; bið bysmrud &amp;
geswungen &amp; onspæt, &amp; æfter þam þe hig hine swingað hig
hine ofsleað, &amp; he þriddan dæge arist.
 18.34. &amp; hig naht þæs ongeton &amp; him þis word wæs
behydd.
 18.35. Þa he genealæhte Hiericho, sum blind man sæt wið
þæne weg wædligende.
 18.36. &amp; þa he gehyrde þa menego farende, he ahsude hwæt
þæt wære.
 18.37. Ða sædon hig þæt þær ferde se Nazareniscea
Hælend.
 18.38. Þa hrymde he &amp; cwæð, Eala Hælend, Dauides
sunu, gemiltsa me.
 18.39. &amp; þa ðe forestopun hine þreadon þæt he
suwude.
 18.39. Ðæs þe ma he clypode, Dauides sunu, gemiltsa me.
 18.40. Ða stod se Hælend &amp; het hine lædan to him, þa
he genealæhte he ahsude hine, hwæt wylt ðu þæt ic ðe do?
 18.41. Ða cwæð he, Drihten, þæt ic geseo.
 18.42. Ða cwæþ se Hælend, beseoh þin geleafa þe
gehælde.
 18.43. And he sona geseah, &amp; him folgode God wuldrigende &amp;
eall folc Gode lof sealde þa hig þæt gesawon.
 19.1. Ða eode he geond Iericho.
 19.2. Þa wæs þar sum man on naman Zacheus, Se wæs welig
&amp; he wolde geseon hwylc se Hælend wære.
 19.3. Þa ne mihte he for ðære menegu, forþam þe he
wæs lytel on wæstmum, þa arn he beforan &amp; stah up on an treow
sicomorum þæt he hine gesawe, forþam þe he wolde þanon faran.
 19.5. Þa he com to þære stowe þa geseah se Hælend hine
&amp; cwæð, Zacheus efst to þinum huse forþam þe ic wylle todæg
on þinum huse wunian.
 19.6. Ða efste he &amp; hine bliþelice onfengc.
 19.7. Þa hig þæt gesawon þa murcnudun hig ealle, &amp;
cwædon þæt he to synfullum men gecyrde.
 19.8. Ða stod Zacheus &amp; cwæð to drihtne, Nu ic sylle
ðearfum healfe mine æhta, &amp; gif ic ænigne bereafode ic hit be
feowerfealdum agyfe.
 19.9. Ða cwæð se Hælend to him, todæg þisse
hiwræddene ys hæl geworden, forþam he wæs Habrahames bearn.
 19.10. Mannes sunu com secean &amp; hal don þæt forwearð.
 19.11. Þa hig þis gehyrdon þa geichte he sum bigspell,
forþam þe he wæs neh Ierusalem, &amp; forþam þe hig wendon þæt
hrædlice Godes rice geswutelud wære.
 19.12. Witodlice he cwæð, sum æþelboren man ferde on
fyrlen land þæt he him rice onfenge &amp; eft agen come.
 19.13. Ða clypode he his tyn þeowas &amp; sealde tyn pund him,
&amp; cwæð to him, Ceapiaþ oð þæt ic cume.
 19.14. Ða hatedon hine his leode &amp; sendon ærendracan
æfter him &amp; cwædon, We nyllað þæt þes ofer us rixie.
 19.15. Ða he agen com &amp; þæt rice onfengc, he het clypian
his þeowas þe he þæt feoh selde, þæt he wiste hu mycel gehwylc
gemangode.
 19.16. Ða com se forma &amp; cwæð, hlaford, þis pund
gestrynde tyn pund.
 19.17. Þa cwæð se hlaford, geblissa þu, goda þeowa,
forþam þe ðu wære on lytlum getrywe, þu byst andweald hæbbende
ofer tyn ceastra.
 19.18. Ða com oðer &amp; cwæð, hlaford, þin pund
gestrynde fif pund.
 19.19. Ða cwæþ he to þam, &amp; beo þu ofer fif
ceastra.
 19.20. Þa com oþer &amp; cwæð, hlaford, her ys þin pund
þe ic hæfde on swatlin aled.
 19.21. Ic ðe adred forþam þe ðu eart stið man, þu nimst
þæt ðu ne settest, &amp; þu ripst þæt ðu ne seowe.
 19.22. Ða cwæð he to him, of þinum muðe ic ðe deme, la
lyðra þrowa.
 19.22. Ðu wistest þæt ic eom stið man, þæt ic nime
þæt ic ne sette &amp; ripe þæt ic ne seow.
 19.23. And hwi ne sealdest þu min feoh to hyre?
 19.23. &amp; þonne ic come ic hit witodlice mid gestreone
onfenge.
 19.24. Ða cwæð he to þam þe him abutan stodon, nimað
þæt pund fram him &amp; syllað þam þe hæfð an pund.
 19.25. Ða cwædon hig to him, hlaford, he hæfð tyn pund.
 19.26. Soðlice ic secge eow þæt ælcum hæbbendum bið
geseald, fram þam þe næfð, ge þæt þæt he hæfð him byð
afyrred.
 19.27. Ðeahhwæþere þa mine fynd þe noldon þæt ic
ofer hig rixude, lædað hider &amp; ofsleað hig beforan me.
 19.28. &amp; þysum gecwedenum he ferde to Hierusalem.
 19.29. Ða he genealæhte Bethfage &amp; Bethania to þam munte
þe is genemned Oliueti, he sende his twegen cnihtas &amp; cwæð, Faraþ
on þæt castel þe ongen inc ys, on þam gyt gemetað assan folan
getiged, on þam nan man gyt ne sæt; untigað hyne, &amp; lædað to
me.
 19.31. &amp; gif inc hwa ahsað hwi gyt hyne untigeað, secgað
him, drihten hæfð his neode.
 19.32. Ða ferdon þa ðe asende wæron &amp; fundon swa he
him sæde þæne folan standan.
 19.33. Ða hig hine untigdon, þa cwædon þa hlafordas, hwi
untige ge þæne folan?
 19.34. Ða cwædon hig, forþam þe drihten hæfð his
neode.
 19.35. Þa læddon hig hine to þam Hælende, &amp; hyra reaf
wurpon ofer þæne folan, &amp; þæne Hælend onufan setton.
 19.36. &amp; þa he for, Hi strehton under hine hyra reaf on þam
wege, &amp; þa he genealæhte to Oliuetes muntes nyðerstige, þa
ongunnon ealle þa menego geblissian, &amp; mid mycelre stefne God heredon be
eallum þam mihtum þe hig gesawun, &amp; cwædon, Gebletsud sy se cyning
þe com on drihtnes naman.
 19.38. Syb sy on heofenum, &amp; wuldor on heahnessum.
 19.39. Ða cwædon sume of þam Fariseum to him, Lareow, cid
þinum leorningcnihtum.
 19.40. Ða cwæþ he to him, Ic eow secge, þeah þas
suwigen, stanas clypiað.
 19.41. &amp; þa he genealæhte &amp; geseah þa ceastre, he
weop ofer hig &amp; cwæð, Eala, gif þu wistest &amp; witodlice on
þysum þinum dæge þe ðe to sybbe synt; Nu hig synt fram þinum eagum
behydde, forþam ðe þa dagas to ðe cumað, &amp; þine fynd þe
betrymiaþ, &amp; behabbað þe, &amp; genyrwað þe æghwanun, &amp; to
eorþan afyllað þe &amp; þine bearn þe on ðe synt.
 19.44. &amp; hig ne læfað on þe stan ofer stane, forþam
þe ðu ne oncneowe þa tide þinre geneosunge.
 19.45. Ða ongan he of þam temple utdrifan þa syllendan &amp;
ða bicgendan.
 19.46. &amp; him to cwæð, Hit ys awriten þæt min hus ys
gebedhus.
 19.46. Ge hit worhton to sceaðena scræfe.
 19.47. &amp; he wæs dæghwamlice on þam temple lærende.
 19.47. Soþlice þara sacerda ealdras &amp; þa boceras &amp;
þæs folces ealdormen smeadon hu hig hine fordon mihton, &amp; hig ne
fundon hwæt hi him to gylte dydon.
 19.48. Soðlice eall folc wæs abysgod þe be him gehyrde
secgan.
 20.1. Ða wæs anum dæge geworden þa he þæt folc on
þam temple lærde &amp; him bodude þa comun þara sacerda ealdras &amp;
þa boceras, &amp; to him cwædon, Sege us on hwylcum anwalde wyrcst þu
ðas þing, oððe hwæt ys se ðe þe þisne anwald sealde.
 20.3. Ða cwæþ he him to andsware, &amp; ic ahsige eow an
word andswariað me, wæs Iohannes fulluht of heofone, hwæðer þe of
mannum?
 20.5. Ða þohton hig betwux him &amp; cwædon, Gyf we secgað
þæt he sy of heofone, he cwyð to us hwi ne gelyfde ge him.
 20.6. Gyf we secgað þæt he sy of mannum, eall folc us
hænð hi wiston gere þæt Iohannes wæs witega.
 20.7. Ða andswaredon hig þæt hig nyston hwanun he wæs.
 20.8. Ða cwæð se Hælend him to, ne ic eow ne secge on
hwylcum anwalde ic þas þing wyrce.
 20.9. He ongan þa ðis bigspel to þam folce cweðan, Sum man
plantude him wingeard &amp; hine gesette mid tilium, &amp; he wæs him feor
manegum tidum.
 20.10. Ða on tide he sende hys þeow to þam tilium þæt
hig him sealdon of þæs wingeardes wæstme, þa swungon hig þæne
&amp; idelne hine forleton.
 20.11. Ða sende he oðerne þeow þa beoton hig ðæne
&amp; mid teonum gewæcende hine forleton idelne.
 20.12. Þa sende he þridan, þa wurpon hig ut þæne
gewundudne.
 20.13. Ða cwæð þæs wingeardes hlaford, hwæt do ic?
 20.13. Ic asende minne leofan sunu wenunga hine hig forwandiað
þonne hig hine geseoþ.
 20.14. Ða hine þa tilian gesawun hig þohton betwux him &amp;
cwædon, Her ys se yrfeweard; Cumaþ uton hine ofslean þæt seo æht
ure sy.
 20.15. &amp; hig hine of þam wingearde awurpon ofslegene.
 20.15. Hwæt deð þæs wingeardes hlaford?
 20.16. He cymð, &amp; forspilð þa tilian, &amp; sylþ
þæne wingeard oðrum.
 20.16. Hig cwædon þa hig þis gehyrdon þæt ne
gewurþe.
 20.17. Ða beheold he hig &amp; cwæð, Hwæt is þæt
awriten is, þone stan þe ða wyrhtan awurpon, þes is geworden on
þære hyrnan heafod.
 20.18. Ælc þe fylþ ofer þæne stan byð forbryt, ofer
þæne þe he fylð, he tocwyst.
 20.19. Ða sohton þara sacerda ealdras &amp; þa boceras hyra
handa on þære tide on hine wurpun, &amp; hig adredon him þæt folc;
Soðlice hi ongeton þæt he þis bigspell to him cwæð.
 20.20. Ða sendun hig mid searwum þa ðe rihtwise leton
þæt hig hine gescyldgudun &amp; þæt hig hine gesealdon þam ealdron
to dome &amp; to þæs deman anwalde to fordemanne.
 20.21. Ða ahsodon hig hine &amp; cwædon, lareow, we witun
þæt þu rihte sprycst &amp; lærest, &amp; for nanon men ne wandast, ac
Godes weg on soðfæstnesse lærst.
 20.22. Ys hit riht þæt man þam casere gafol sylle þe na?
 20.23. Þa cwæð he to him þa he hyra facen onget, Hwi
fandige min?
 20.24. Ywaþ me anne peninc hwæs anlicnesse hæfþ he &amp;
ofergewrit; ða cwædon hig, þæs caseres.
 20.25. Ða cwæð he to him, Agyfað þam casere þa ðing
þe ðæs caseres synt, &amp; Gode þa ðing þe Godes synt.
 20.26. Ða ne mihton hig his word befon beforan þam folce, þa
suwudon hig wundrigende be his andsware.
 20.27. Ða genealæhton sume of Saduceum, þa ætsacað
þæs æristest &amp; ahsodon hine &amp; cwædon, Lareow, Moyses us wrat
gif hwæs broðor byð dead &amp; wif hæbbe, &amp; se byð butan
bearnum þæt his broðor nime his wif &amp; hys broþor sæd awecce.
 20.29. Seofon gebroðru wæron &amp; se forma nam wif, &amp;
wæs dead butan bearnum.
 20.30. Ða nam oðer hig &amp; wæs dead butan bearne.
 20.31. Ða nam se þridda hig, &amp; swa ealle seofone, &amp; nan
sæd ne læfdon &amp; wæron deade.
 20.32. Þa ealra ytemest wæs þæt wif dead.
 20.33. On þam æryste hwylces hyra wif biþ þæt.
 20.34. Ða cwæþ se hælend to him, þysse worulde bearn
wifiað &amp; beoð to giftum gesealde.
 20.35. Ða ðe synt þære worulde wyrðe, &amp; ærystes
of deaðum ne giftigeaþ hi ne wif ne lædað, ne ofer þæt sweltan ne
magon.
 20.36. Hig synt soðlice englum gelice, &amp; hig synt Godes bearn
þonne hig synt ærystys bearn, forþam þe soðlice deade arisað.
 20.37. &amp; Moyses ætywde wið anne beigbeam swa he cwæð,
Drihten, Abrahammes God, &amp; Isaaces God, &amp; Iacobes God, nys God deadra
ac lybbendra, ealle hig him lybbað.
 20.39. Ða andswarudon him sume þara bocera &amp; cwædon,
lareow, wel þu cwæde.
 20.40. &amp; hig hine leng ne dorston ænig þing ahsian.
 20.41. Þa cwæð he to him, Hwi secgað hig þæt Crist sy
Dauides sunu?
 20.42. &amp; Dauid cwyð on þam sealme, drihten sæde to minum
drihtne site on mine swiðran healfe, oð þæt ic asette þine fynd to
fotsceamole þinra fota.
 20.44. Dauid hine clypað Drihten, &amp; humeta ys he hys sunu?
 20.45. Ða sæde he hys leorningcnihtum, eallum folce
gehyrendum, Warniað wið þa boceras ða þe wyllað on gegyrlum gan,
&amp; lufiað gretinga on stræte, &amp; þa yldstan setl on gesamnungum
&amp; þa forman hlininga on gebeorscypum, þa forswelgað wydywyna hus,
hiwgende lang gebed; þa onfoð maran genyþerunge.
 21.1. Ða he hine beseah he geseh þa welegan hyra lac sendan on
þone sceoppan, þa geseah he sume earme wydewan bringan twegen
feorðlingas.
 21.3. Ða cwæð he, soð ic eow secge þæt ðeos earme
wudewe ealra mæst brohte.
 21.4. Soðes ealle þas brohton gode lac of hyra mycelan welan,
þeos wudewe brohte of þam þe heo hæfde ealle hyre andlyfene.
 21.5. &amp; þa cwæð he to þam þe sædon be þam
temple, þæt hit wære geglenged mid godum stanum &amp; godum gifum.
 21.6. Þas þing þe ge geseoð þa dagas cumað on þam ne
bið stan læfed ofer stan, þe ne beo toworpen.
 21.7. Þa ahsodon hig hine, la bebeodend, hwænne beoð þas
þing, &amp; hwylce tacna beoð þonne þas þing gewurðaþ?
 21.8. Ða cwæþ he, warniað þæt ge ne syn beswicene.
 21.8. Manege cumað on minum naman, &amp; cweðað, Ic hit eom
&amp; tid genealæcð; Ne fare ge æfter him, ne beo ge bregede þonne ge
geseoð gefeoht and twyrædnessa.
 21.9. Ðas þing gebyrigeað æryst ac nys þonne gyt ende.
 21.10. Ða cwæð he to him, þeod arist agen þeode &amp;
rice agen rice, &amp; beoð mycele eorþan styrunga geond stowa, &amp;
cwealmas &amp; hungor, &amp; egsan of heofone &amp; mycele tacna beoð.
 21.12. Ac toforan eallum þissum hig nimað eow &amp; ehtað
&amp; syððan eow on gesamnunga, &amp; on hyrdnyssa &amp; lædaþ eow to
cyningum &amp; to demum for minum naman; þis eow gebyrað on gewitnesse.
 21.14. Ne sceole ge on eowrum heortum foresmeagan hu ge
andswarian.
 21.15. Ic sylle eow muð &amp; wisdom, þam ne magon ealle eower
wiðerwinnan wiðstandan &amp; wiðcweðan.
 21.16. Ge beoð gesealde fram magum &amp; gebroðrum &amp;
cuðum &amp; freondum, &amp; hig eow to deaðe geswencað.
 21.17. &amp; ge beoð eallum on hatunga for minum naman, &amp; ne
forwyrð a locc of eowrum heafde.
 21.19. On eowrum geþylde ge gehealdað eowre sawla.
 21.20. Þonne ge geseoð Hierusalem mid here betrymede, witað
þæt hyre toworpennes genealæcð.
 21.21. Þonne fleoð on muntas þa ðe on Iudea synt &amp;
nyðer ne astigað þa ðe on hyre middele synt, &amp; into hyre ne magon
þa ðe þarute synt, forþam ðe þis synt wrace dagas þæt ealle
þing syn gefyllede þe awritene synt.
 21.23. Soðlice wa eacnigendum wife &amp; fedendum on þam dagum
þonne bið mycel ofþriccednys ofer eorðan, &amp; yrre þisum folce,
&amp; hig feallað on swurdes ecge, &amp; beoð hæftlingas on ealle
þeoda; Hierusalem bið fram þeodum fortreden oð mægða tida synt
gefyllede.
 21.25. And beoð tacna on sunnan &amp; on monan &amp; on steorrum
&amp; on eorðan, þeoda forþriccednys, for gedrefednesse sæs sweges,
&amp; yða bifigendum mannum, for ege &amp; anbide þe eallum ymbehwyrfte
tobecumað; ðonne beoð heofones myhta astyrede.
 21.27. &amp; þonne hig geseoð mannes sunu on lyfte cumende mid
mycelum anwalde &amp; mægenþrymme.
 21.28. Ðonne þas þing agynnað beseoð &amp; eowre heafdu
upahebbaþ, forþam ðe eower alysednes ge genealæcð.
 21.29. Ða sæde he him sum bigspel, behealdað þæne
ficbeam &amp; ealle trywu.
 21.30. Þonne hig wæstm brincgað, ge witun þæt sumor ys
gehende.
 21.31. And þonne ge þas þing geseoð witað þæt Godes
rice is gehende.
 21.32. Soðlice ic eow secge þæt þeos cneores ne gewit
ærþam þe ealle þas ðing gewurþon.
 21.33. Heofen &amp; eorðe gewitaþ; soðlice mine word ne
gewitað.
 21.34. Warniaþ eow þelæs eower heortan gehefegude syn on
oferfylle &amp; on druncennesse &amp; þises lifes carum &amp; on eow se
færlica dæg becume, swa swa grin.
 21.35. He becymþ on ealle þa ðe sittað ofer eorðan
ansyne.
 21.36. Waciað on ælcere tide &amp; bidað þæt ge wurðe
syn, þæt ge þas towerdan þing forfleon, &amp; standan beforan mannes
suna.
 21.37. Soðlice he wæs on dæg on þam temple lærende,
&amp; on niht he eode &amp; wunode on þam munte þe ys gecweden Oliueti,
&amp; eall folc on morgen com to him, to þam temple þæt hi hine
gehyrdon.
 22.1. Ða soðlice genealæhte freolsdæg Azimorum se is
gecweden Eastre.
 22.2. &amp; þara sacerda ealdras &amp; þa boceras smeadon hu
hig hine forspildon; Soðlice hig adredon him þæt folc.
 22.3. Ða eode Satanas on Iudam, se wæs oðre naman Scarioth,
an of þam twelfum.
 22.4. Þa ferde he &amp; spæc mid þara sacerda ealdormannum
&amp; duguðe ealdrum hu he hine him gesealde.
 22.5. And hig fagenydun &amp; him weddedon feoh to syllenne, &amp;
he behet &amp; he sohte hu he eaðelicust hine beæftan þære menego
gesealde.
 22.7. Ða com se dæg Azimorum on þam hi woldon hyra Eastron
gewyrcan.
 22.8. &amp; he sende Petrum, &amp; Iohannem &amp; cwæð to him,
farað &amp; gearwiað us þæt we ure Eastron gewyrcon.
 22.9. Ða cwædon hig, hwar wylt tu þæt we gearwion?
 22.10. &amp; he cwæð to him, Nu þænne ge on þa ceastre
gað eow agen yrnð an man mid wæterbuce; Filigeað him on þæt hus
þe he ingæð, &amp; secgeað þam hushlaforde, Ure lareow þe segð
hwar ys cumena hus þar ic mine eastron wyrce mid minon leorningcnihtum.
 22.12. And he eow betæcð mycele healle gedæfte;
gegearwiað þara.
 22.13. Ða ferdun hig &amp; gemettun swa he him sæde, &amp; hig
gegearwudun Eastrun.
 22.14. And þa tima wæs he sæt &amp; his twelfe apostolas
mid him, &amp; he sæde him, Of gewilnunge ic gewilnude etan mid eow þas
Eastron ær ic forðfare.
 22.16. Ic eow secge þæt ic heononforð ne ete, ær hyt sy
on Godes rice gefylled.
 22.17. And onfeng calice &amp; þancas dyde &amp; cwæð,
Onfoð &amp; dælað betwux eow.
 22.18. Soðlice ic eow secge þæt ic ne drince of þises
wingeardes cynne ær Godes rice cume.
 22.19. And he onfengc hlafe &amp; þancude &amp; him sealde, &amp;
cwæð, ðis is min lichama, se is for eow geseald; Doð þis on min
gemynd.
 22.20. And swa eac þæne calic, syððan he geeten hæfde
&amp; cwæð, ðes calic is niwe cyðnys on minum blode, se bið for eow
agoten.
 22.21. Ðeahhwæðere her is þæs læwan hand mid me on
mysan, &amp; witodlice mannes sunu gæð æfter þam ðe him forestihtud
wæs, þeahhwæðere wa þam men þe he þurh geseald bið.
 22.23. And hi agunnon betwux him smeagan hwylc of him þæt to
donne wære.
 22.24. &amp; hi flitun betwux him hwylc hyra wære yldest.
 22.25. Þa sæde he him, cyningas wealdað hyra þeoda, &amp;
ða ðe anweald ofer hig habbað synt fremfulle genemned.
 22.26. Ac ne beo ge na swa, ac gewurðe he swa swa gingra se þe
yldra ys betwux eow; And se þe forestæppend ys beo he swylce he þen sy.
 22.27. Hwæðer ys yldra þe se þe ðenað þe se ðe
sitt, witudlice se ðe sitt; Ic eom on eowrum midlene swa swa se þe
ðenað.
 22.28. Ge synt þe mid me þurhwunedon on minum geswincum, &amp;
ic eow dihte, swa min fæder me rice dihte, þæt ge eton &amp; drincon
ofer mine mysan on minum rice &amp; ge sitton ofer þrymsetl demende twelf
mægða Israhel.
 22.31. Ða cwæð drihten, Simon Simon, nu Satanas gyrnde
þæt he eow hridrude swa swa hwæte.
 22.32. Ic gebæd for þe þæt ðin geleafa ne geteorige,
And þu æt sumum cyrre gewend andtryme þine gebroðru.
 22.33. Ða cwæð he drihten, ic eom gearu to farenne mid þe,
ge on cwertern ge on deað.
 22.34. Ða cwæþ he, ic secge þe Petrus, ne cræwþ se
hana todæg ær þu me ætsæcst.
 22.35. Ða cwæð he to him, þa ic eow sende butan seode
&amp; codde &amp; gescy wæs eow ænig þing wana; ða cwædon hig, nan
þing.
 22.36. Ða cwæð he, ac nu se þe hæfð seod gelice nime
codd, &amp; se ðe næfð sylle his tunecan &amp; bicge him swurd.
 22.37. Soðlice ic eow secge þæt gyt scyl beon gefylled
þæt be me awriten is, &amp; þæt he mid rihtwisum geteald wæs,
witudlice þa þing þe be me synt habbað ende.
 22.38. And hig cwædon, drihten, her synt twa swurd &amp; he
cwæð þæt ys genoh.
 22.39. And æfter gewunan he uteode on þæne munt Oliuarum
þæt ys Elebergena, &amp; his leorningcnihtas him fyligdon.
 22.40. And þa he com to þære stowe he sæde him,
gebiddað þæt ge on costnunge ne gan.
 22.41. And he wæs fram him alocen swa mycel swa is anes stanes
wyrp, &amp; gebigedum cneowum he hyne gebæd &amp; cwæð, Fæder gif
þu wylt, afyr þysne calic fram me, þeahhwæðere ne gewurðe min
willa ac þin.
 22.43. Þa ætywde him Godes engel of heofone &amp; hyne
gestrangode, &amp; he wæs on gewinne &amp; hine lange gebæd &amp; his
swat wæs swylce blodes dropan on eorðan yrnende.
 22.45. &amp; þa he of gebede aras &amp; com to his
leorningcnihtum, he hig funde slæpende for unrotnesse.
 22.46. &amp; he sæde him, hwi slape ge?
 22.46. Arisað &amp; biddað ge on costunge ne gan.
 22.47. Him þa þa gyt sprecendum þa com þæt wered &amp;
him toforan eode an of þam twelfum se wæs genemned Iudas &amp; he
genealæhte þam Hælende þæt he hine cyste.
 22.48. Ða cwæð se Hælend, Iudas, mannes sunu þu mid
cosse sylst.
 22.49. Ða gesawon þa ðe him abutan wæron þæt þær
towerd wæs &amp; cwædon, drihten, slea we mid swurde.
 22.50. Ða sloh hyra an þara sacerda ealdres þeow &amp; hys
swyðre eare ofacerf.
 22.51. Þa andswarude se Hælend, lætað þus; &amp; þa
he æthran hys eare he hyt gehælde.
 22.52. Ða cwæð se Hælend to þam ealdormannum &amp; to
þam witum &amp; þæs temples ealdrum, Ge ferdon swa swa to anum
sceaðan mid swurdum &amp; mid sahlum þæt ge me gefengon.
 22.53. Ða ic wæs dæghwamlice on temple mid eow, ne
aþenedon ge eower handa on me, ac þis is eower tid &amp; þystra anweald.
 22.54. Ða namon hig hine &amp; læddon to þæra sacerda
ealdres huse, &amp; Petrus fyligde feorran.
 22.55. And petrus wæs mid him on middan þam cafertune, þar
hig æt þam fyre sæton.
 22.56. Ða hine geseah sum þinen æt leohte sittende &amp;
hine beheold, þa cwæð heo, &amp; þes wæs mid him.
 22.57. Ða ætsoc he &amp; cwæð, eala wif, ne can ic hyne.
 22.58. And þa embe lytel hine geseah oðer &amp; cwæð, þu
eart of him.
 22.58. Ða cwæð Petrus, eala mann, ic ne eom.
 22.59. &amp; þa æfter lytlum fæce swylce anre tide, sum
oðer seðde &amp; cwæð, Soðlice þes wæs mid him, witodlice he is
Galileisc.
 22.60. Ða cwæð Petrus, eala man, nat ic hwæt þu segst.
 22.60. And þa hig þæt spræcon samninga se hana creow.
 22.61. Þa drihten bewende hine &amp; beseah to Petre, ða
gemunde Petrus, drihtnes wordes þe he cwæð, þæt ðu min
ætsæcst þriwa todæg ær se hana crawe.
 22.62. Ða eode Petrus ut &amp; biterlice weop.
 22.63. &amp; þa ðe þæne Hælend heoldon hine bysmrodon
&amp; beoton.
 22.64. &amp; oferwrugon hys ansyne &amp; þurhsun his nebb, &amp;
ahsodon hyne, aræd; hwylc ys se ðe þe sloh?
 22.65. And manega oðre þing hig him to cwædon dysigende.
 22.66. And þa ða dæg wæs þa togædere comun þæs
folces yldran &amp; þara sacerda ealdermenn &amp; boceras &amp; læddon
hine to hyra gemote &amp; cwædon, Sege us gif þu sy Crist.
 22.67. Ða cwæþ he, þeah ic eow secge, ge me ne
gelyfaþ.
 22.68. Þeh ic eow ahsige ge ne andswariað me ne ne
forlætað.
 22.69. Heonunforð bið mannes sunu sittende on Godes mægnes
swyþran healfe.
 22.70. Ða cwædon hig ealle, eart þu Godes sunu.
 22.70. Ða cwæð he, ge secgað þæt ic eom.
 22.71. And hig cwædon, hwi gyrne we gyt gewitnesse, sylfe we
gehyrdon of hys muðe.
 23.1. Ða aras eall hyra menegeo &amp; læddon hine to Pilate,
&amp; agunnon hyne wregan &amp; cwædon, ðisne we gemetton forhwyrfende ure
þeode, &amp; forbeodende þæt man þam casere gafol ne sealde, &amp;
segð þæt he si Crist cyning.
 23.3. Ða ahsode Pilatus hine, eart þu Iudea cining.
 23.3. Ða andswarude he, þu hit segst.
 23.4. Þa cwæþ Pilatus to þam ealdrum &amp; þam werede,
ne finde ic nanne intingan on þysum men.
 23.5. Ða hlyddon hig &amp; cwædon, he astyrað þis folc
lærende þurh ealle Iudeam agynnende of Galilea oð hyder.
 23.6. Ða Pilatus gehyrde Galileam he ahsude hwæðer he
wære Galileisc man.
 23.7. &amp; þa he gecneow þæt he wæs of Herodes anwalde,
he hine agensende to Herode; He wæs on þam dagum on Hierusalem.
 23.8. Soðlice Herodes fagnude þa he þæne Hælend
geseah.
 23.8. Mycelre tide he wilnode hine geseon forþam ðe he gehyrde
mycel be him, &amp; he hopode þæt he gesawe sum tacen þe fram him
gewurde.
 23.9. Þa ahsode he hine manegum wordum &amp; he naht ne
andswarude.
 23.10. Ða stodon þara sacerda ealdras hine anrædlice
wregende.
 23.11. Þa oferhogode Herodes hine mid hys hyrede &amp; bysmrode
hine gescrydne hwitum reafe, &amp; hyne agensende to Pilate.
 23.12. And on þam dæge wurdun Herodes &amp; Pilatus gefrynd;
Soðlice hig wæron ær gefynd him betwynan.
 23.13. Ða cwæð Pilatus to þara sacerda ealdrum &amp;
duguðe ealdrum &amp; to þam folce, ge brohton me þisne man swylce he
þis folc forhwyrfde, &amp; nu ic beforan eow ahsiende, ic nanne intingan
findan ne mæg on þisum men of þam þe ge hine wregað, ne furðun
Herodes.
 23.15. Ic hine sende agen to him &amp; him naht þæslices
deaðe gedon wæs.
 23.16. Ic hine gebetne forlæte.
 23.17. Niede he sceolde him forgyfan anne to hyra freolsdæge.
 23.18. Þa hrymde eall þæt folc ætgædere &amp;
cwæþ, Nim þisne &amp; forgyf us Barrabban, se wæs for sumere
twyrædnesse &amp; manslyhte on cwertern asend.
 23.20. Eft spæc Pilatus to him &amp; wolde forlætan þæne
Hælend.
 23.21. Ða hrymdon hig &amp; cwædon, ahoð hine, ahoð hine.
 23.22. Ða cwæð he to him þriddan siðe, hwæt dyde
þes yfeles?
 23.22. Ne mette ic nan þing yfeles on þissum men þæt he si
deaþes scyldig; Ic hine þreage &amp; forlæte.
 23.23. And hig astodon &amp; mycelre stefne bædon þæt he
wære ahangen, &amp; hyra stefna swiðredon.
 23.25. &amp; he forgef him þæne þe wæs for manslyhte
&amp; sumere sace on cwerterne, þone hi bædon &amp; þæne hælend he
sealde to hyra willan.
 23.26. And þa hig hine læddon hi gefengon sumne Cyreniscne
Simonem, se com of þan tune &amp; þa rode him onsetton þæt he hi
bære æfter þam Hælende.
 23.27. Him fylide mycel wered folces &amp; wifa þa hine heofun
&amp; weopun.
 23.28. Þa cwæþ se Hælend bewend, eala dohtra Hierusalem,
nelle ge ofer me wepan, ac wepað ofer eow sylfe, &amp; ofer eower bearn.
 23.29. Forðam þa dagas cumað on þam hig cweþað, eadige
synt þa untymyndan &amp; innoþas þe ne cendun &amp; þa breost þe ne
sictun.
 23.30. Þonne agynnað hig cweðan to þam muntum feallað
ofer us, &amp; to beorgum oferwreoð us.
 23.31. Forþam gif hig on grenum treowe þas þing doð,
hwæt doð hig on þam drigean?
 23.32. And mid him wæron gelædde twegen manfulle þæt hig
wæron ofslegene.
 23.33. And syððan hig comon on þa stowe þe is genemned
Caluarie þæt is heafodpannan stow, þar hig hine hengon &amp; anne
sceaþan on his swiðran healfe &amp; oðerne on his wynstran.
 23.34. Ða cwæð se Hælend, fæder, forgyf him, forþam
hig nyton hwæt hig doð; Soðlice hig dældon hys reaf &amp; wurpun
hlotu.
 23.35. &amp; þæt folc stod geanbidiende, &amp; þa ealdras
hine tældon mid him &amp; cwædon, Oþre he gehælde gehæle hine
sylfne gif he sig Godes gecorena.
 23.36. And þa cempan hine bysmredon &amp; him eced brohton,
&amp; þus cwædon, Gif þu si Iudea cining, gedo þe halne.
 23.38. Ða wæs his ofergewrit ofer hine awriten greciscum
stafum &amp; ebreiscum, þis is Iudea cining.
 23.39. An of þam sceaþum þe mid him hangode hine gremede
&amp; cwæþ, Gif þu Crist eart, gehæl þe sylfne &amp; unc.
 23.40. Ða andswarude se oþer &amp; hine þreade and cwæþ,
Ne þu God ne ondrætst þæt ðu eart on þære ylcan
genyðerunge?
 23.41. &amp; wyt witodlice be uncer ærdædum onfoð.
 23.41. Soðlice þes naht yfeles ne dyde.
 23.42. &amp; he cwæþ to þam Hælende, Drihten, gemun þu
me þonne þu cymst on þin rice.
 23.43. Ða cwæþ se Hælend to him, Todæg þu bist mid
me on paradiso.
 23.44. Þa wæs nean seo syxte tid, &amp; þystro wæron ofer
ealle eorþan oð þa nigoþan tide, &amp; sunne wæs aþystrod &amp;
þæs temples wahryft wearð toslyten on middan.
 23.46. Ða cwæð se Hælend clypiende mycelre stefne,
Fæder ic bebeode minne gast on þinre handa, &amp; þus cweþende he
forþferde.
 23.47. Þa se hundredman geseah þæt þar geworden wæs, he
God wuldrode &amp; cwæð, Soþlice þes man wæs rihtwis.
 23.48. &amp; eall wered þe æt þisse wæfersynne wæron
&amp; gesawon þa þing þe gewurdon, wæron agen gewende hyra breost
beoton.
 23.49. Ða stodon ealle hys cuþan feorran, &amp; þa wif þe
him fyligdon fram Galilea þas þing geseonde.
 23.50. &amp; þa an man on naman Iosep, se wæs gerefa god wer
&amp; rihtwis.
 23.51. Þes ne geþwærode hyra geþeahte &amp; hyra dædum
fram Arimathia Iudea ceastre se sylfa geanbidude Godes rice.
 23.52. Þes genealæhte to Pilate &amp; bæd þæs
Hælendes lichaman, &amp; nyðeralede hyne &amp; on scytan befeold &amp;
lede hine on aheawene byrgene on þære næs þa gyt nænig aled.
 23.54. And þa wæs se dæg Parasceue þæt is gegearwunge,
&amp; sæterdæg onlyhte.
 23.55. Ða wif þe him fyligdon þe comon mid him of Galilea hig
gesawon þa byrgene, &amp; hu his lichama aled wæs, &amp; hig cyrdon.
 23.56. &amp; gearwodun wyrtgemang &amp; sealfa &amp; on
sæterndæg hig gestildon æfter bebode.
 24.1. On anum restedæge swyþe ær on dægered hig comun to
þære byrgene &amp; bæron mid him þa wyrtgemang þe hi gegearwodon.
 24.2. &amp; hig gemetton þæne stan awyltne of þære
byrgene.
 24.3. And þa hi in to þære byrgene eodon, hig ne gemetton na
þæs Hælendes lichaman.
 24.4. And þa wæs geworden þa hig on mode afæryde wæron
be þyson þa stodon twegen weras wið hig on hwitum reafe.
 24.5. &amp; þa hig adredon &amp; hyra andwlitan on eorþan
hyldun hig cwædon to him, Hwi sece ge lybbendne mid deadum?
 24.6. Nis he her, ac he aras.
 24.6. Geþencað hu he spæc wið eow þa gyt þa he wæs
on Galilea, &amp; cwæð ðæt mannes sunu bið geseald on handa
synfulra manna &amp; beon ahangen &amp; þy þriddan dæge arisan.
 24.8. &amp; hig gemundon his worda, &amp; hig gewendon fram
þære byrgene &amp; cyddon eall þis þam endlufenum &amp; eallum
oðrum.
 24.10. Soþlice wæs Maria Magdalene, &amp; Iohanna, &amp; Maria
Iacobi, &amp; oðre þe mid him wæron þa sædon þas þing þam
apostolum.
 24.11. &amp; þas word wæron geþuhte beforan him swa woffunng
&amp; hig ne gelyfdon him.
 24.12. Þa aras Petrus &amp; arn to þære byrgyne, &amp;
alutende he geseah þa linwæda sylfe alede, &amp; he ferde wundrigende
þæs þar geworden wæs.
 24.13. &amp; þa ferdon twegen of him on þæt castel þæt
wæs on fæce syxtig furlanga fram Hierusalem on naman Emaus.
 24.14. &amp; hig spæcon him betwynan be eallum þam þe þar
gewordene wæron.
 24.15. And þa hig spelledon &amp; mid him smeadon, se Hælend
genealæchte &amp; ferde mid him.
 24.16. Soðlice hyra eagan wærun forhæfde þæt hig hine
ne gecneowun, &amp; he cwæð to him, hwæt synt þa spæca þe gyt
recceað inc betwynan gangende, &amp; synt unrote?
 24.18. Ða andswarude him an, þæs nama wæs Cleofas &amp;
cwæð, Eart þu ana forwrecen on Hierusalem, &amp; nystest þu þa
þing þe on hyre gewordene synt on ðysum dagum.
 24.19. He sæde þa, hwæt synt þa þing?
 24.19. And hig sædon be þam Nazareniscean Hælende, se
wæs wer &amp; witega mihtig on spæce &amp; on weorce beforan Gode &amp;
eallum folce, &amp; hu hine sealdun þa heahsacerdas &amp; ure ealdras on
deaðes genyþerunge &amp; ahengon hine.
 24.21. We hopedon þæt he to alysenne wære Israhel, &amp; nu
is se ðridda dæg todæg þæt þis wæs geworden.
 24.22. &amp; eac sume wif of urum us bregdon, þa wæron ær
leohte æt þære byrgene, &amp; na his lichaman gemettun.
 24.23. Hig comon &amp; sædun þæt hig gesawun engla
gesihðe, þa secgað hine lybban.
 24.24. &amp; þa ferdun sume of urum to þære byrgyne &amp;
swa gemetton swa þa wif sædon hine hig ne gesawon.
 24.25. Ða cwæð se Hælend to him, eala dysegan &amp; on
heortan læte to gelyfenne eallum þam þe witegan spæcon.
 24.26. Hu ne gebyrede Criste þas þing þoligean, &amp; swa on
his wuldor gan?
 24.27. And he rehte him of Moyse &amp; of eallum haligum gewritum
þe be him awritene wæron.
 24.28. &amp; hig genealæhton þam castele þe hig to ferdun
&amp; he dyde swylce he fyr faran wolde, &amp; hig nyddon hyne &amp; cwædon,
wuna mid unc forþam þe hit æfenlæcð &amp; se dæg wæs ahyld,
&amp; he ineode þæt he mid him wunude.
 24.30. &amp; þa he mid him sæt he onfeng hlaf &amp; hine
bletsude &amp; bræc &amp; him ræhte.
 24.31. Þa wurdon hyra eagan geopenude &amp; hig gecneowon hine
&amp; he gewat fram him.
 24.32. And hig cwædon him betwynan næs uncer heorte byrnende
þa he on wege wið unc spæc, &amp; unc halige gewritu ontynde.
 24.33. And hig arison on þære ylcan tide &amp; wendon to
Hierusalem &amp; gemetton endlufan gegaderude &amp; þa ðe mid him wæron,
&amp; cwædun þæt drihten soðlice aras &amp; Simone ætywde.
 24.35. And hig rehton þa þing þa ðe on wege gewordene
wæron, &amp; hu hig hine oncneowun on hlafes brice.
 24.36. Soðlice þa hig þis spræcon se Hælend stod on
hyra midlene, &amp; sæde him, sib sy eow; ic hit eom ne ondræde ge eow.
 24.37. Ða wæron hig gedrefede &amp; afærede &amp; hig
wendon þæt hig gast gesawon.
 24.38. And he sæde him, hwi synt ge gedrefede &amp; geþancas
on eowre heortan astigað?
 24.39. Geseoð mine handa &amp; mine fet þæt ic sylf hit
eom.
 24.39. Grapiað, &amp; geseoð þæt gast næfþ flæsc
&amp; ban, swa ge geseoð me habban.
 24.40. And þa he þis sæde he æteowde him fet &amp;
handa.
 24.41. Ða cwæð he to him þa hig þa gyt ne gelyfdon &amp;
for gefean wundredon, Hæbbe ge her ænig þing to etenne?
 24.42. &amp; hig brohton him dæl gebræddes fisces &amp;
beobread.
 24.43. And þa he æt beforan him he nam þa lafa &amp; him
sealde, &amp; cwæð to him, þis synt þa word þe ic spæc to eow
þa ic wæs þa gyt mid eow forþam þe hit is neod þæt beon ealle
þing gefyllede þe be me awritene synt on Moyses æ, &amp; on witegum
&amp; on sealmum be me.
 24.45. Ða atynde he him andgyt þæt hig ongeton halige
gewritu.
 24.46. &amp; he cwæð to him þæt ðus is awriten &amp;
þus gebyrede Crist þolian, &amp; þy ðriddan dæge of deaðum arisan,
&amp; beon bodud on his naman dædbote &amp; synna forgyfenesse on ealle
þeoda, agynnendum fram Hierusalem.
 24.48. Soðlice ge synt þinga gewitan.
 24.49. &amp; ic sende on eow mines fæder behat; Sitte ge on
ceastre oð ge syn ufene gescrydde.
 24.50. Soðlice he gelædde hig ut on Bethaniam &amp; he
bletsode hig his handum upahafenum.
 24.51. &amp; hit wæs geworden þa he bletsude hig, he ferde
fram him &amp; wæs fered on heofen.
 24.52. &amp; hig gebiddende hig gehwurfon on Hierusalem mid mycelum
gefean.
 24.53. &amp; hig wæron symle on þam temple God hergende &amp;
hyne eac bletsigende, AMEN.

END_TEXT
START_TEXT

Jn (WSCp)
B8.4.3.4.
John (Cambridge, Corpus Christi College, MS. 140): Skeat 1871-87, 12-186.



 1.1. On frymðe wæs word &amp; þæt word wæs mid Gode
&amp; God wæs þæt word.
 1.2. Þæt wæs on fruman mid Gode.
 1.3. Ealle þing wæron geworhte ðurh hyne &amp; nan þing
næs geworht butan him.
 1.4. Þæt wæs lif þe on him geworht wæs &amp; þæt
lif wæs manna leoht.
 1.5. &amp; þæt leoht lyht on ðystrum &amp; þystro þæt
ne genamon.
 1.6. Mann wæs fram Gode asend þæs nama wæs Iohannes.
 1.7. Ðes com to gewitnesse þæt he gewitnesse cyðde be
ðam leohte þæt ealle menn þurh hyne gelyfdon.
 1.8. Næs he leoht ac þæt he gewitnesse forðbære be
þam leohte.
 1.9. Soð leoht wæs þæt onlyht ælcne cumendne man on
þisne middaneard.
 1.10. He wæs on middanearde &amp; middaneard wæs geworht
þurh hine &amp; middaneard hine ne gecneow.
 1.11. To his agenum he com &amp; hig hyne ne underfengon.
 1.12. Soðlice swa hwylce swa hyne underfengon he sealde him
anweald þæt hi wæron Godes bearn þam ðe gelyfað on his naman.
 1.13. Ða ne synt acennede of blodum ne of flæsces willan ne of
weres willan ac hig synt of Gode acennede.
 1.14. And þæt word wæs flæsc geworden &amp; eardode on
us &amp; we gesawon hys wuldor swylce ancennedes wuldor of Fæder þæt
wæs ful mid gyfe &amp; soðfæstnysse.
 1.15. Iohannes cyþ gewitnesse be him &amp; clypaþ þus
cweðende, þes wæs þe ic sæde, se ðe to cumenne is æfter me
wæs geworden beforan me forðam he wæs ær þonne ic.
 1.16. And of his gefyllednesse we ealle onfengon gyfe for gyfe
forþam þe æ wæs geseald þurh Moysen, &amp; gyfu &amp;
soþfæstnes is geworden þurh Hælend Crist.
 1.18. Ne geseah næfre nan mann God butan se acenneda sunu hit
cyðde se is on his Fæder bearme.
 1.19. &amp; þæt is Iohannes gewitnes.
 1.19. Ða þa Iudeas sendon hyra sacerdas &amp; hyra diaconas
fram Gerusalem to him þæt hi axsodon hine &amp; þus cwædon, hwæt
eart þu?
 1.20. &amp; he cyðde &amp; ne wiðsoc &amp; þus cwæð, ne
eom ic na Crist.
 1.21. And hig axsodon hine &amp; þus cwædon, eart ðu Elias;
&amp; he cwæð, ne eom ic hit; ða cwædon hi, eart ðu witega; &amp;
he andwyrde &amp; cwæð, nic.
 1.22. Hig cwædon to him, hwæt eart þu þæt we andwyrde
bringon þam ðe us to þe sendon; Hwæt segst þu be þe sylfum?
 1.23. He cwæð, ic eom clypiendes stefn on westene, gerihtað
Drihtnes weg, swa se witega Isaias cwæð.
 1.24. And þa þe þær asende wæron þa wæron of
sundorhalgon.
 1.25. &amp; hig axsodon hine &amp; cwædon to him, hwi fullast
þu gif þu ne art ne Heligas ne witega?
 1.26. Iohannes him andswarode, ic fullige on wætere.
 1.26. Tomiddes eow stod þe ge ne cunnon.
 1.27. He is þe æfter me toweard is se wæs geworden beforan
me.
 1.27. Ne eom ic wyrðe þæt ic unbinde his sceoþwang.
 1.28. Ðas ðing wæron gewordene on Bethania begeondan
Iordanen þær Iohannes fullode.
 1.29. Oþre dæg Iohannes geseah þone Hælend to him cumende
&amp; cwæð, her is Godes lamb, her is se þe deð aweg middaneardes
synnæ.
 1.30. Þes is be ðam ic sæde, æfter me cymð wer þe me
beforan geworden wæs forðam þe he wæs ær ðonne ic.
 1.31. &amp; ic hyne nyste ac ic com &amp; fullode on wætere to
ðæm þæt he wære geswutelud on Israhela folce.
 1.32. And Iohannes cyþde gewitnesse cweðende þæt ic geseah
nyðercumendne gast of heofenum swa swa culfran &amp; wunode ofer hine.
 1.33. &amp; ic hine ne cuðe ac se þe me sende to fullianne on
wætere he cwæð to me, ofer ðæne þe ðu gesyhst nyðerstigendne
gast &amp; ofer hine wuniendne þæt is se ðe fyllað on halgum gaste.
 1.34. &amp; ic geseah &amp; gewitnesse cyðde þæt þes is
Godes sunu.
 1.35. Eft oðre dæg stod Iohannes &amp; twegen of his
leorningcnihtum.
 1.36. &amp; he cwæð þa he geseah þæne Hælend
gangende, her is Godes lamb.
 1.37. Ða gehyrdon hyne twegen leorningcnihtas sprecende &amp;
fylidon þam Hælende.
 1.38. Þa beseah se Hælend &amp; geseah hig him fyliende &amp;
cwæð to him, hwæt sece gyt; Hi cwædon to him, rabbi, þæt is
gecweden &amp; gereht, lareow, hwar eardast ðu?
 1.39. He cwæþ to him, cumað &amp; geseoþ.
 1.39. Hig comon &amp; gesawon hwar he wunode &amp; mid him wunodon
on ðam dæge; Hit wæs þa seo teoðe tid.
 1.40. Andreas, Simones broþur Petrus, wæs oþer of þam twam
þa gehyrdon æt Iohanne &amp; him fyligdon.
 1.41. Ðes gemette ærost Simonem his broðor &amp; cwæð
to him, we gemetton Messiam, þæt is gereht, Crist.
 1.42. &amp; hig læddon hine to þam Hælende.
 1.42. Ða beheold se Hælend hyne &amp; cwæþ, þu eart
Simon ionan sunu; þu bist genemned Cephas, þæt is gereht, Petrus.
 1.43. On mergen he wolde faran on Galilea, &amp; he gemette
Philippus &amp; se Hælend cwæð to him, fylig me.
 1.44. Soþlice Philippus wæs fram Bethzaida, Andreas ceastre
&amp; Petres.
 1.45. Philippus gemette Nathanael &amp; cwæþ to him, we
gemetton ðone Hælend Iosepes sunu of Nazareth þone wrat Moyses &amp;
þa witegan on ðære æ.
 1.46. &amp; Nathanahel cwæð to him, mæg ænig þing
godes beon of Nazareth; Philippus cwæð to him, cum &amp; geseoh.
 1.47. Ða geseah se Hælend Nathanahel to him cumendne &amp;
cwæð be him, her is israhelisc wer on ðam nis nan facn.
 1.48. Ða cwæð Nathanahel to him, hwanon cuðest ðu me?
 1.48. Þa andswarode se Hælend &amp; cwæð to him, ic
geseah þe þa þu wære under þam fictreowe ærðam þe philippus
þe clypode.
 1.49. Him andswarode þa Nathanahel &amp; ðus cwæð, rabbi,
þu eart Godes sunu &amp; þu eart Israhela cing.
 1.50. Þa cwæð se Hælend to him, þu gesyhst mare þonne
þis sy.
 1.50. Forðam þe ðu gelyfdest ða ic cwæð þæt ic
gesawe þe under þam fictreowe?
 1.51. &amp; he sæde him, soð ic secge eow ge geseoð opene
heofonas &amp; Godes englas upstigende &amp; nyðerstigende ofer mannes sunu.
 2.1. On þam þriddan dæge wæron gyfta gewordene on Chanaa
Galileæ &amp; þæs Hælendes modor wæs þær.
 2.2. Soþlice se Hælend &amp; his leorningcnihtas wæron
gelaðode to þam gyfton.
 2.3. &amp; þa þæt win geteorude þa cwæð þæs
Hælendes modor to him, hi nabbað win.
 2.4. Þa cwæþ se Hælend to hyre, la wif, hwæt is me
&amp; þe?
 2.4. Gyt min tima ne com.
 2.5. Ða cwæð þæs Hælendes modor to þam þenum,
doð swa hwæt swa he eow secge.
 2.6. Þær wæron soðlice aset six stænene wæterfatu
æfter Iudea geclænsunge; æl wæs on twegra sestra gemete oððe on
þreora.
 2.7. Ða bead se Hælend þæt hig þa fatu mid wætere
gefyldon &amp; hig gefyldon þa oþ þone brerd.
 2.8. Ða cwæþ se Hælend, hladaþ nu &amp; berað
þære drihte ealdre; &amp; hi namon.
 2.9. Ða se drihte ealdor þæs wines onbyrigde þe of þam
wætere geworden wæs he nyste hwanon hyt com; þa þenas soðlice
wiston þe þæt wæter hlodon; Se drihte ealdor clypode þone brydguman
&amp; cwæð to him, ælc man sylþ ærest god win &amp; þonne hig
druncene beoð þæt þe wyrse byð; ðu geheolde þæt gode win oð
þis.
 2.11. Ðis wæs þæt forme tacn þe se Hælend worhte on
Chanaa Galileæ &amp; geswutelode his wuldor &amp; his leorningcnihtas
gelyfdon on hine.
 2.12. Æfter þyson he &amp; hys modor &amp; his gebroðru
&amp; his leorningcnihtas foron to Capharnaum &amp; wunedon þar feawa daga.
 2.13. And hit wæs neah Iudea Eastron &amp; se Hælend for to
Ierusalem &amp; gemette on þam temple þa ðe sealdon oxsan &amp; sceap
&amp; culfran &amp; sittende myneteras.
 2.15. &amp; he worhte swipan of strengon &amp; hig ealle of ðam
temple adraf ge sceap ge oxsan &amp; he ageat þara mynetera feoh &amp;
towearp hyra mysan &amp; sæde þam þe ða culfran cypton, doð þas
þing heonon.
 2.16. Ne wyrce ge mines Feder hus to mangunghuse.
 2.17. Þa gemundon his leorningcnihtas þæt ða awriten is,
þines huses anda me et.
 2.18. Ða andswaredon him þa Iudeas &amp; cwædon, hwylc tacn
ætywst þu us forðam þe þu ðas ðing dest?
 2.19. Se Hælend him andswarude &amp; cwæð, towurpaþ þis
tempel &amp; ic hit arære binnan þrim dagon.
 2.20. Ða Iudeas cwædon to him, þis tempel wæs getimbrod
on six &amp; feowertigon wintron &amp; arærst þu hit on þrym dagon?
 2.21. Soðlice he hyt cwæð be hys lichaman temple.
 2.22. Ða he of deaðe aras þa gemundon his leorningcnihtas
þæt he hit be him sylfum cwæð, and hi gelyfdon halegum gewrite &amp;
þære spræce þe se Hælend spræc.
 2.23. Ða he wæs on Ierusalem on Eastron on freolsdæge
manega gelyfdon on his naman þa hi gesawon ða tacna þe he worhte.
 2.24. Se Hælend ne geswutelode hine sylfne him forðam he
cuðe hi ealle &amp; forþam him næs nan þearf þæt ænig man
sæde gewitnesse be men.
 2.25. He wiste witodlice hwæt wæs on men.
 3.1. Soðlice sum Phariseisc man wæs genemned Nichodemus se
wæs Iudea ealdor.
 3.2. Ðes com to him on niht &amp; cwæð to him, rabbi,
þæt is, lareow, we witon þæt þu come fram Gode; Ne mæg nan man
þas tacn wyrcan þe ðu wyrcst buton God beo mid him.
 3.3. Se Hælend him andswarude &amp; cwæð, soð ic þe
secge buton hwa beo edniwan gecenned ne mæg he geseon Godes rice.
 3.4. Ða cwæð Nichodemus to him, hu mæg man beon eft
acenned þonne he bið eald; Cwyst ðu mæg he eft cuman on his modor
innoð &amp; beon eft acenned?
 3.5. Se Hælend him andswarude &amp; cwæð, soþ ic þe
secge buton hwa beo geedcenned of wætere &amp; of haligum gaste ne mæg he
infaran on Godes rice.
 3.6. Ðæt þe acenned is of flæsce þæt is flæsc,
&amp; þæt þe of gaste is acenned þæt is gast.
 3.7. Ne wundra þu forðam þe ic sæde þe, eow gebyrað
þæt ge beon acennede edniwan.
 3.8. Gast oreðað þar he wile &amp; þu gehyrst his stefne
&amp; þu nast hwanon he cymþ ne hwyder he gæþ; Swa is ælc þe
acenned is of gaste.
 3.9. Ða andswarode Nichodemus &amp; cwæð, hu magon þas
þing þus geweorðan?
 3.10. Se Hælend andswarode &amp; cwæð to him, ðu eart
lareow Israhela folce &amp; þu nast þas ðing.
 3.11. Soþ ic þe secge þæt we sprecað þæt we witon
&amp; we cyðað þæt we gesawon &amp; ge ne underfoð ure cyðnesse.
 3.12. Gif ic eow eorþlice þing sæde &amp; ge ne gelyfað
humeta gelyfe ge gif ic eow heofonlicæ þing secge?
 3.13. &amp; nan man ne astihð to heofenum buton se ðe nyðer
com of heofonum, mannes sunu se ðe com of heofonum.
 3.14. &amp; swa swa Moyses þa næddran upahof on þam westene
swa gebyrað þæt mannes sunu beo upahafen þæt nan þara ne
forwurðe þe on hyne gelyfð ac hæbe þæt ece lif.
 3.16. God lufode middaneard swa þæt he sealde his ancennendan
sunu þæt nan ne forwurðe þe on hine gelyfð ac hæbbe þæt ece
lif.
 3.17. Ne sende God his sunu on middanearde þæt he demde
middaneard ac þæt middaneard sy gehæled þurh hine.
 3.18. Ne biþ þam gedemed ðe on hine gelyfð.
 3.18. Se ðe ne gelyf him biþ gedemed forþam þe he ne
gelyfde on ðone naman þæs acennendan Godes suna.
 3.19. Þæt is se dom, þæt leoht com on middaneard &amp;
menn lufedon þystro swyþor ðonne þæt leoht; Hyra weorc wæron
yfele.
 3.20. Ælc ðara þe yfele deð hatað þæt leoht &amp;
he ne cymþ to leohte þæt his weorc ne syn gerihtlæhte.
 3.21. Witodlice se ðe wyrcð soðfæstnesse cymþ to ðam
leohte þæt his weorc syn geswutelude forðam þe hig synt on Gode
gedone.
 3.22. Æfter þyson com se Hælend &amp; his leorningcnihtas
to Iudea lande &amp; wunode ðær mid him &amp; fullode.
 3.23. &amp; Iohannes fullode on Enon wið Salim forðam þe
þær wæron manega wætro &amp; hi togædere comun &amp; wæron
gefullode.
 3.24. Ða gyt næs Iohannes gedon on cweartern.
 3.25. Þa smeadon Iohannes leornigcnihtas &amp; þa Iudeas be
þære clænsunge &amp; comon to Iohanne &amp; cwædon to him, rabbi, se
ðe mid þe wæs begeondan Iordane be ðam þu cyðdest gewitnesse nu he
fullaþ &amp; ealle hig cumaþ to him.
 3.27. Iohannes andwurde &amp; cwæð, ne mæg mann nan þing
uderfon buton hit beo of heofonum geseald.
 3.28. Ge sylfe me synd to gewitnesse þæt ic sæde, ne eom ic
Crist ac ic eom asend beforan hine.
 3.29. Se ðe bryde hæfð se is brydguma, se þe is þæs
brydguman freond &amp; stent &amp; gehyrþ hyne mid gefean he geblissað for
þæs brydguman stefne; þes min gefea is gefylled.
 3.30. Hit geburað þæt he weaxe &amp; þæt ic wanige.
 3.31. Se ðe ufenan com se is ofer ealle, se þe of eorðan is
se sprycþ be eorðan, Se þe of heofone com se is ofer ealle &amp; he cyð
þæt he geseah &amp; gehyrde &amp; nan man ne underfehþ his cyðnesse.
 3.33. Soðlice se þe cyðnesse underfehþ he getacnað
þæt god is soðfæstnys.
 3.34. Se ðe God sende sprycð Godes word ne sylþ God þone
gast be gemete.
 3.35. Fæder lufað þone sunu &amp; sealde ealle þing on his
hand.
 3.36. Se þe gelyfð on sunu se hæfð ece lif, se þe þam
suna is ungeleafsum ne gesyhþ he lif ac Godes yrre wunað ofer hine.
 4.1. Ða se Hælend wyste þæt þa Pharisei gehyrdon
þæt he hæfde ma leorningcnihta þonne Iohannes, þeah se Hælend ne
fullode ac his leorningcnihtas, ða forlet he Iudea land &amp; for eft on
Galilea.
 4.4. Him gebyrode þæt he sceolde faran þurh Samaria land.
 4.5. Witodlice he com on Samarian cestre þe is genemned Sichar
neah þam tune þe Iacob sealde Iosepe his suna þær wæs Iacobes wyl.
 4.6. Se Hælend sæt æt ðam wylle þa he wæs werig
gegan &amp; hit wæs middæg.
 4.7. Þa com þær an wif of Samaria wolde wæter feccan ða
cwæð se Hælend to hyre, syle me drincan.
 4.8. His leorningcnihtas ferdon þa to þære ceastre woldon
him mete bicgan.
 4.9. Þa cwæð þæt Samaritanisce wif to him, humeta bitst
þu æt me drincan þonne ðu eart Iudeisc &amp; ic eom Samaritanisc wif;
Ne brucað Iudeas &amp; Samaritanisce metes ætgædere.
 4.10. Ða andswarode se Hælend &amp; cwæð to hyre, gif
þu wistest Godes gyfe &amp; hwæt se is þe cwið to þe, syle me
drincan, witodlice þu bæde hine þæt he sealde þe lifes wæter.
 4.11. Ða cwæð þæt wif to him, leof, ne ðu næfst
nan þing mid to hladene &amp; þes pyt is deop; Hwanon hæfst þu lifes
wæter?
 4.12. Cwyst ðu þæt þu si mærra þonne ure fæder
Iacob se ðe us þisne pytt sealde &amp; he &amp; his bearn &amp; his nytenu
of ðam druncon?
 4.13. Ða andswarode se Hælend &amp; cwæþ to hyre,
ælcne ðara þyrst eft þe of ðyson wætere dringð witodlice ælc
þara þe drincð of þam wætere þe ic him sylle bið on him will
forðræsendes wætres on ece lif.
 4.15. Ða cwæð þæt wif to him, hlaford, syle me þæt
wæter þæt me ne þyrste ne ic ne ðurfe her feccan.
 4.16. Ða cwæþ se Hælend to hyre, ga clypa þinne ceorl
&amp; cum hider.
 4.17. Ða andwurde þæt wif &amp; cwæð, næbbe ic nanne
ceorl.
 4.17. Ða cwæð se Hælend to hyre, wel þu cwæde
þæt þu næfst ceorl witodlice þu hæfst fif ceorlas &amp; se ðe
ðu nu hæfst nis ðin ceorl; æt þam þu sædest soð.
 4.19. Ða cwæð þæt wif to him, leof, þæs me
ðingþ þu eart witega.
 4.20. Ure fæderas hig gebædon on þissere dune &amp; ge
secgað þæt on Ierusalem sy seo stow þæt man on gebidde.
 4.21. Ða cwæð se Hælend to hyre, la wif, gelyf me
þæt seo tid cymð þonne ge ne gebiddaþ Fæder ne on þisse dune ne
on Gerusalem.
 4.22. Ge gebiddað þæt ge nyton, we gebiddaþ þæt we
witon, forþam þe hæl is of Iudeum.
 4.23. Ac seo tid cymð &amp; nu is þonne soþe gebedmen
gebiddaþ Fæder on gaste &amp; on soðfæstnesse witodlice Fæder
secþ swylce þe hyne gebiddon.
 4.24. Gast is God &amp; þam þe hyne gebiddað gebyrað
þæt hig gebiddon on gaste and on soðfæstnesse.
 4.25. Ðæt wif cwæþ to him, ic wat þæt Messias cymð
þe is genemned Crist; þonne he cymð he cyð us ealle ðing.
 4.26. Sæ Hælend cwæð to hyre, ic hit eom þe wið þe
sprece.
 4.27. &amp; þærrihte comon his leorningcnihtas &amp; hig
wundredon þæt he wiþ þæt wif spræc þeah hyra nan ne cwæð,
hwæt segst þu, oððe, hwæt sprycst þu wið hig?
 4.28. Witodlice þæt wif forlet hyre wæterfæt &amp; eode
to þære byrig &amp; cwæð to þam mannum, cumað &amp; geseoð
þone man þe me sæde ealle þing þe ic dyde.
 4.29. Cweðe ge is he Crist?
 4.30. Ða eodon hi ut of ðære byrig &amp; comon to him.
 4.31. On gemang þam his leorningcnihtas hine bædon &amp; þus
cwædon, lareow, et.
 4.32. Ða cwæð he to him, ic hæbbe þone mete to etene
þe ge nyton.
 4.33. Ða cwædon his leorningcnihtas him betwynan hwæðer
ænig man him mete brohte.
 4.34. Ða cwæð se Hælend to him, min mete is þæt ic
wyrce þæs willan ðe me sende, þæt ic fullfremme his weorc.
 4.35. Hv ne secge ge þæt nu gyt synt feowur monðas ær man
ripan mæge; Nu ic eow secge, hebbað upp eowre eagan &amp; geseoð þas
eardas þæt hig synt scire to ripene.
 4.36. &amp; se ðe ripð nimð mede &amp; gaderaþ wæstm on
ecum life þæt ætgædere geblission se þe sæwþ &amp; se ðe
ripð.
 4.37. On þyson is witodlice soð word forðam oþer is se ðe
sæwþ, oþer is se ðe ripþ.
 4.38. Ic sende eow to ripene þæt þæt ge ne beswuncon.
 4.38. Oðre swuncon &amp; ge eodun on hyra geswinc.
 4.39. Witodlice manige Samaritanisce of ðære ceastre gelyfdon
on hyne for þæs wifes wordon þe be him cyþde þæt he sæde me
ealle þa þing þe ic dyde.
 4.40. Ða þæe Samaritaniscean comon to him hig gebædon
hine þæt he wunode ðæra &amp; he wunode þær twegen dagas.
 4.41. &amp; mycle ma gelyfdon for his spæce &amp; cwædon to
þam wife, ne gelyfe we na for ðinre spræce, we sylfe gehyrdon &amp; we
witon þæt he is soþ middaneardes Hælynd.
 4.43. Soðlice æfter twam dagon he ferde þanone &amp; for to
Galilea.
 4.44. Se Hælend sylf cyþde gewitnesse þæt nan witega
næfð nanne wurðscype on hys agenum earde.
 4.45. Þa he com to Galileam þa underfengon hi hine þa hi
gesawon ealle þa þing þe he worhte on Ierusalem on freolsdæge &amp; hi
comun to þam freolsdæge.
 4.46. &amp; he com eft to Chanaa Galilee þær he worhte
þæt win of wætere; Sum undercyning wæs þæs sunu wæs gesyclod
on Capharnaum.
 4.47. Þa þa se gehyrde þæt se Hælend for fram Iudea to
Galilea he com to him &amp; bæd hine þæt he fore &amp; gehælde his
sunu soðlice he læg æt forðfore.
 4.48. Ða cwæþ se Hælend to him, buton ge tacna &amp;
forebeacna geseon ne gelyfe ge.
 4.49. Ða cwæð se undercing to him, drihten, far ær min
sunu swelte.
 4.50. &amp; se Hælend cwæð, ga, þin sunu leofað.
 4.50. Ða eode he &amp; gelyfde þære spræce þe se
Hælend him sæde.
 4.51. Ða he for þa urnon his þeowas ongean hyne &amp;
sædon þæt his sunu leofode.
 4.52. Ða axode he to hwylcon timan him bet wære &amp; hi
sædon him, gyrstandæg to þære seofoþan tide se fefor hine forlet.
 4.53. Ða ongeat se fæder þæt hit wæs on þære tide
ðe se Hælend cwæð, þin sunu leofað, &amp; he gelyfde &amp; eall
his hiwræden.
 4.54. Se Hælend worhte þis tacen eft oþre siþe þa he com
fram Iudea lande to Galilea.
 5.1. Efter þyson wæs Iudea freolsdæg &amp; se Hælend for
to Ierusalem.
 5.2. On Gerusalem ys an mere se is genemned on Ebreisc, Betzaida.
 5.2. Se mere hæfð fif porticas.
 5.3. On þam porticon læg mycel menigeo geadludra, blindra
&amp; healtra &amp; forscruncenra, &amp; geanbidedon þæs wæteres
styrunge.
 5.4. Drihtenes engel com to his timan on þone mere &amp; þæt
wæter wæs astyred &amp; se þe raþust com on þone mere æfter
þæs wæteres styrunge wearþ gehæled fram swa hwylcere untrumnysse
swa he on wæs.
 5.5. Ðær wæs sum man eahta &amp; þrittig wintra on his
untrumnysse.
 5.6. Þa se Hælend geseah þysne licgean &amp; wiste þæt
he þær lange tide wæs ða cwæþ he to him, wylt þu hal beon?
 5.7. Ða andswarode se seoca him &amp; cwæþ, Drihten, ic
næbbe nanne man þæt me do on þone mere þonne þæt wæter
astyred bið; ðonne ic cume þonne biþ oþer beforan me.
 5.8. Ða cwæð se Hælend to him, aris, nim þin bed &amp;
ga.
 5.9. &amp; se man wæs sona hal &amp; he nam his bed &amp; eode.
 5.9. Hit wæs restedæg on ðam dæge.
 5.10. Þa cwædon þa Iudeas to þam þe þær gehæled
wæs, hit is restedæg, nis ðe alyfed þæt þu þin bedd bere.
 5.11. He andswarude him &amp; cwæð, se ðe me gehælde se
cwæð to me, nim þin bedd &amp; ga.
 5.12. Ða axsodon hi hine hwæt se man wære þe þe
sæde, nim þin bedd &amp; ga.
 5.13. Se þe þær gehæled wæs nyste hwa hit wæs.
 5.13. Se Hælynd soþlice beah fram þære gegaderunge.
 5.14. Æfter þam se Hælynd hine gemette on þam temple
&amp; cwæþ to him, nu þu eart hal geworden; Ne synga þu, þelæs
þe þe on sumon þingon wyrs getide.
 5.15. Ða for se man &amp; cyðde hit þam Iudean þæt hit
wære se Hælend þe hyne hælde.
 5.16. Forþam þa Iudeas ehton þone Hælend forðam þe he
dyde þas þing on restedæge.
 5.17. Ða andswarode se Hælend him &amp; cwæð, min
Fæder wyrcð oþ þis nu gyt &amp; ic wyrce.
 5.18. Þæs þe ma þa Iudeas sohton hine to ofsleanne, næs
na forþam anum þe he þæne restedæg bræc, ac forþam þe he
cwæð þæt God wære his fæder &amp; hine sylfne dyde Gode
gelicne.
 5.19. Witodlice se Hælend andswarode &amp; cwæþ to him,
soð ic eow secge, ne mæg se sunu nan þing don buton þæt he gesyhþ
his Fæder don; ða þing þe he wyrcþ se sunu wyrcð gelice.
 5.20. Se Fæder lufað þone sunu &amp; geswutelað him ealle
þa þing þe he wyrcþ &amp; maran weorc þonne þas syn he geswutelað
him þæt ge wundrigeon.
 5.21. Swa se Fæder awecð þa deadan &amp; geliffæst swa
eac se sunu geliffæst þa he wyle.
 5.22. Ne se Fæder ne demð nanum menn ac he sealde ælcne dom
þam suna þæt ealle arwurþigeon þone sunu swa swa hig arwurþigeaþ
þone Fæder; Se ðe ne arwurðaþ þone sunu ne arwurþaþ he þone
Fæder þe hine sende.
 5.24. Soð ic secge eow þæt se þe min word gehyrð &amp;
þam gelyfð þe me sende se hæfþ ece lif &amp; ne cymþ æt þam
dome ac færð fram deaðe to life.
 5.25. Soð ic secge eow þæt seo tid cymð &amp; nu is
þonne þa deadan gehyrað Godes suna stefne &amp; þa lybbað þe hig
gehyrað.
 5.26. Swa se Fæder hæfþ lif on him sylfon swa he sealde
þam suna þæt he hæfde lif on him syluon &amp; sealde him anweald
þæt he moste deman forðam þe he is mannes sunu.
 5.28. Ne wundrigeon ge ðæs þæt seo tid cymð þæt
ealle gehyrað his stefne þe on byrgenum synt &amp; þa þe god worhton
farað on lifes æreste &amp; þa þe yfel dydon on domes æreste.
 5.30. Ne mæg ic nan þing don fram me sylfum.
 5.30. Ic deme swa swa ic gehyre &amp; min dom is ryht forðam ic
ne sece minne willan þe me sende.
 5.31. Gif ic gewitnesse be me cyþe min gewitnes nis soð.
 5.32. Oþer is se ðe cyþ gewitnesse be me &amp; ic wat
þæt seo cyðnes is soð þe he cyþ be me.
 5.33. Ge sendon to Iohanne &amp; he cyðde soþfæstnesse
gewitnesse.
 5.34. Ic ne onfo gewitnesse fram menn ac þas þing ic secge
þæt ge syn hale.
 5.35. He wæs byrnende leohtfæt &amp; lyhtende.
 5.35. Ge woldon sume hwile geblissian on his leohte.
 5.36. Ic hæbbe maran gewitnesse þonne Iohannes.
 5.36. Witodlice þa weorc þe Fæder me sealde þæt ic hig
fullfremme, ða weorc þe ic wyrce cyþað gewitnesse be me þæt
Fæder me asende.
 5.37. &amp; se Fæder þe me sende cyþ gewitnesse be me.
 5.37. Ne ge næfre his stefne ne gehyrdon ne ge his hiw ne
gesawon and ge nabbað his word on eow wunigende forþam þe ge ne gelyfað
þam ðe he sende.
 5.39. Smeageað halige gewritu forðam þe ge wenað þæt
ge habbon ece lif on þam, &amp; hig synt þe gewitnesse cyþaþ be me
&amp; ge nellað cuman to me þæt ge habbon lif.
 5.41. Ne underfo ic nane beorhtnesse æt mannum.
 5.42. Ac ic gecneow eow þæt ge nabbaþ Godes lufe on eow.
 5.43. Ic com on mines Fæder naman &amp; ge me ne underfengon.
 5.43. Gyf oþer cymþ on his agenum naman hyne ge underfoð.
 5.44. Hu mage ge gelyfan, þe eow betweonan wuldor underfoð
&amp; ne seceaþ þæt wuldor þe is fram Gode syluum?
 5.45. Ne wene ge þæt ic eow wrege to Fæder.
 5.45. Se is þe eow wregð, Moyses on þone ge gehyhtað.
 5.46. Witodlice gif ge gelyfdon on Moyse ge gelyfdon eac me
soðlice he wrat be me.
 5.47. Gif ge his stafum ne gelyfað hu gelyfe ge minum wordum?
 6.1. Æfter þyson for se Hælend ofer þa Galileiscan sæ,
seo is Tiberiadis.
 6.2. &amp; him fylide mycel folc forþam þe hig gesawon þa
tacna þe he worhte on þam þe wæron geuntrumode.
 6.3. Witodlice se Hælend astah on anne munt &amp; sæt þar
mid his leorningcnihton.
 6.4. Hit wæs gehende Eastron, Iudea freolsdæge.
 6.5. Ða se Hælend his eagan upahof &amp; geseah þæt micel
folc com to him he cwæð to Philippe, hwær bicge we hlafas þæt
þas eton?
 6.6. Þæt he cwæþ his fandigende.
 6.6. He wiste hwæt he don wolde.
 6.7. Ða andwurde him Philippus &amp; cwæð, nabbað hi genoh
on twegera hundred penega wurþe hlafes þæt ælc sumne dæl nyme.
 6.8. Ða andwyrde him an his leorningcnihta Andreas, Simones
broþur Petres, her is an cnapa þe hæfþ fif berene hlafas &amp; twegen
fixas, ac hwæt synt þa þing betwux swa manegum mannum?
 6.10. Þa cwæð se Hælend, doð þæt þas men
sitton.
 6.10. On þære stowe wæs mycel gers ðær sæton þa
swylce fif þusendo manna.
 6.11. Se Hælend nam þa hlafas &amp; þancwurðlice dyde
&amp; hig todælde þam sittendum &amp; eallswa of þam fixum swa mycel swa
hig woldon.
 6.12. Ða hig fulle wæron þa cwæð he to his
leorningcnihton, gaderiaþ þa brytsena þe þar to lafe wæron þæt
ne losigeon.
 6.13. Hig gegaderedon &amp; fyldon twelf wyligeon fulle þæra
brytsena of þam þe þa læfdon þe of þam fif berenan hlafon
æton.
 6.14. Ða men cwædon, þa hig gesawon þæt he þæt
tacen worhte, þæt þes is soðlice witega þe on middangeard cymþ.
 6.15. Ða se Hælend wiste þæt hig woldon cuman &amp; hine
gelæccean &amp; to cynge don þa fleah he ana uppon þone munt.
 6.17. And þa hig eodon on scyp hi comon ofer þa sæ to
Capharnaum.
 6.17. Hit wearð þa þystre &amp; se Hælend ne com to him.
 6.18. Mycel wind bleow &amp; hit wæs hreoh sæ.
 6.19. Witodlice þa hig hæfdon gehrowen swylce twentig furlanga
oððe þrittig þa gesawon hig þone Hælend uppan þære sæ gan
&amp; þæt he wæs gehende þam scype &amp; hi him ondredon.
 6.20. He cwæð þa to him, ic hit eom, ne ondrædað eow.
 6.21. Hig woldon hyne niman on þæt scyp &amp; sona þæt
scyp wæs æt þam lande þe hig woldon to faran.
 6.22. Soþlice oþre dæg seo menigeo þe stod begeondan þam
mere geseah þæt þær næs butan an scyp &amp; þæt se Hælend
ne eode on scyp mid his leorningcnihtas ac his leoringcnihtas sylfe ana foron.
 6.23. Oðre scypu comun fram Tiberiade wið þa stowe þar hig
þone hlaf æton Drihtne þanciende.
 6.24. Ða seo menigeo geseah þæt se Hælend þar næs ne
his leorningcnihtas þa eodon hig on scipu &amp; coman to Capharnaum sohton
ðone Hælend.
 6.25. &amp; þa hig gemetton hyne begeondon þam mere hig
cwædon to him, Lareow, hwænne com þu hider?
 6.26. Se Hælend him andswarude &amp; cwæð, soþ ic eow
secge ne sece ge me forðam þe ge tacnu gesawon, ac forþam þe ge æton
of ðam hlafon &amp; synt fulle.
 6.27. Ne wyrceaþ æfter þam mete þe forwyrð, ac æfter
þam þe þurhwunað on ece lif ðone mannes sunu eow sylþ þone God
Fæder getacnode.
 6.28. Hig cwædon to him, hwæt do we þæt we wyrceon Godes
weorc?
 6.29. Þa andswarode se Hælend &amp; cwæð to him, þæt
is Godes weorc þæt ge gelyfan on ðone þe he sende.
 6.30. Ða cwædon hig, hwæt dest þu to tacne þæt we
geseon &amp; gelyfon þæt þu hit wyrce?
 6.31. Ure fæderas æton heofonlicne mete on westene swa hit
awriten is, he sealde him etan hlaf of heofone.
 6.32. Se Hælend cwæð to him, soð ic secge eow ne sealde
Moyses eow hlaf of heofonum ac min Fæder eow sylþ soðne hlaf of
heofonum.
 6.33. Hit is Godes hlaf þe of heofone com &amp; sylþ
middanearde lif.
 6.34. Hig cwædon to him, Drihten, syle us þysne hlaf.
 6.35. Se Hælend cwæð to him, ic eom lifes hlaf.
 6.35. Ne hingrað þone þe to me cymð &amp; ne þyrst þone
næfre ðe on me gelyfð.
 6.36. Ac ic eow sæde þæt ge gesawon me &amp; ne gelyfdon.
 6.37. Eall þæt Fæder me sylþ cymð to me &amp; ic ne
wyrpe ut ðone þe to me cymð forþam þe ic ne com of heofonum þæt
ic minne willan do ac þæs willan þe me sende.
 6.39. Ðæt is þæs Fæder willa ðe me sende þæt ic
nan þing ne forleose of ðam þe he me sealde ac awecce þæt on þam
ytemestan dæge.
 6.40. Ðis is mines Fæder willa þe me sende þæt ælc
þe ðone sunu gesyhþ &amp; on hine gelyfð hæbbe ece lif &amp; ic hine
awecce on þam ytemestan dæge.
 6.41. Ða murcnodon þa Iudeas be him forþam þe he cwæð,
ic eom hlaf þe of heofonum com.
 6.42. &amp; hig cwædon, hu nis þis se Hælend Iosepes sunu?
 6.42. We cunnon his fæder &amp; his modor; Humeta segð þes,
ic com of heofonum?
 6.43. Se Hælend him andswarode &amp; cwæð to him, ne
murcniaþ eow betwynan.
 6.44. Ne mæg nan man cuman to me buton se Fæder þe me sende
hyne teo &amp; ic hine arære on ðam ytemestan dæge.
 6.45. On ðære witegena bocum is awriten, ealle eaðlære
beoð Godes.
 6.45. Ælc þe gehyrde æt Fæder &amp; leornode cymð to
me.
 6.46. Ne geseah nan man Fæder buton se ðe is Gode, se gesyhþ
Fæder.
 6.47. Soð ic secge eow se hæfð ece lif þe on me gelyfð.
 6.48. Ic eom lifes hlaf.
 6.49. Ure fæderas æton heofunlicne mete on westene &amp; hig
synd deade.
 6.50. Ðis is se hlaf þe of heofonum com þæt ne swelte se
ðe of him ytt.
 6.51. Ic eom lybbende hlaf þe of heofonum com.
 6.51. Swa hwa swa ytt of ðyson hlafe he leofað on ecnysse &amp;
se hlaf þe ic sylle is min flæsc for middaneardes life.
 6.52. Þa Iudeas fliton him betwynan &amp; cwædon, hu mæg
þes his flæsc us syllan to etene?
 6.53. Þa cwæþ se Hælend to him, soþ ic secge eow
næbbe ge lif on eow buton ge eton mannes suna flæsc &amp; his blod
drincon.
 6.54. Se hæfð ece lif þe ytt min flæsc &amp; drincð min
blod &amp; ic hine arære on þam ytemestan dæge.
 6.55. Soþlice min flæsc is mete &amp; min blod is drinc.
 6.56. Se ðe ytt min flæsc &amp; drincð min blod he wunað
on me &amp; ic on him.
 6.57. Swa swa lybbende Fæder me sende &amp; ic lybbe þurh
Fæder &amp; se ðe me ytt he leofaþ þurh me.
 6.58. Þis is se hlaf þe of heofonum com.
 6.58. Na swa swa ure fæderas æton heofonlicne mete &amp;
deade wæron; Se þe ytt þysne hlaf he leofað on ecnysse.
 6.59. Ðas þing he sæde on gesamnunge þa he lærde on
Capharnaum.
 6.60. Manega his leornigcnihta cwædon þa hig ðis gehyrdon,
heard is þeos spræc; Hwa mæg hig gehyran?
 6.61. Ða wiste se Hælend þæt his leorningcnihtas
murcnedon betweox him sylfon be þison &amp; he cwæð to him, þæt eow
beswicð?
 6.62. Gyf ge geseoþ mannes sunu astigendne þær he ær
wæs?
 6.63. Gast is se ðe geliffæst, flæsc ne fremað nan
þing.
 6.63. Þa word þe ic eow sæde synt gast &amp; lif.
 6.64. Ac sume ge ne gelyfað.
 6.64. Witodlice se Hælend wiste æt fruman hwæt þa
gelyfedan wæron &amp; hwa hine belæwon wolde.
 6.65. &amp; he cwæð, forþig ic eow sæde þæt nan man
ne mæg cuman to me buton min Fæder hit him sylle.
 6.66. Syððan manega his leorningcnihtas cyrdon onbæc &amp;
ne eodun mid him.
 6.67. Ða cwæþ se Hælynd to þam twelfum, cweðe ge
wylle ge fram me?
 6.68. Þa andwyrde him Simon Petrus &amp; cwæð, Drihten, to
hwam ga we?
 6.69. Þu hæfst eces lifes word &amp; we gelyfað &amp; witon
þæt þu eart Crist, Godes sunu.
 6.70. Se Hælend him andswarude &amp; cwæð, hu ne geceas ic
eow twelfe, &amp; eower an is deofol?
 6.71. He hyt cwæþ be Iuda Scarioþe, þes hine belæwde
þa he wæs an þara twelfa.
 7.1. Syþþan for se Hælend to Galilea.
 7.1. He nolde faran to Iudea forþam þe þa Iudeas hine sohton
&amp; woldon hyne ofslean.
 7.2. Hit wæs gehende Iudea freolsdæge.
 7.3. His broðra cwædon to him, far heonon &amp; ga on Iudea
land þæt þine leorningcnihtas geseon þa weorc þe þu wyrcst.
 7.4. Ne deð nan man nan þing on diglum ac secþ þæt hit
open sy.
 7.4. Gif ðu þas þing dest geswutela þe sylfne middanearde.
 7.5. Witodlice ne his magas ne gelyfdon on hyne.
 7.6. Ða cwæþ se Hælend to him, gyt ne com min tid, eower
tid is symble gearu.
 7.7. Ne mæg middaneard eow hatigean ac he hatað me forþam ic
cyþe gewitnesse be him þæt his weorc synt yfele.
 7.8. Fare ge to þison freolsdæge.
 7.8. Ic ne fare to þison freolsdæge forþam min tid nis gyt
gefylled.
 7.9. He wunede on Galilea þa he þas þing sæde.
 7.10. Eft þa his gebroðru foron þa for he eac to ðam
freolsdæge, næs na openlice.
 7.11. Ða Iudeas hyne sohton on þam freolsdæge &amp;
cwædon, hwar is he?
 7.12. &amp; mycel gehlyd wæs on þære menigeo be him.
 7.12. Sume cwædon, he is god, oðre cwædon, nese, ac he
beswicð þis folc.
 7.13. Þeahhwæþere ne spæc nan man openlice be him for
þæra Iudea ege.
 7.14. Þa hit wæs mid dæg þæs freolsdæges þa eode
se Hælend into þam temple &amp; lærde.
 7.15. &amp; þa Iudeas wundredon &amp; cwædon, humeta cann
þes stafas þonne he ne leornode?
 7.16. Se Hælend him andswarode &amp; cwæþ, mi lar nis na
min ac þæs þe me sende.
 7.17. Gyf hwa wyle his willan don he gecwemð be þære lare
hwæþer heo si of Gode hwæþer þe ic be me sylfum spece.
 7.18. Se þe be him sylfum sprycð secþ his agen wuldor, se
þe secþ þæs wuldor þe hyne sende se is soþfæst &amp; nis nan
unrihtwisnys on him.
 7.19. Hu ne sealde Moyses eow æ &amp; eower nan ne healt þa
æ?
 7.19. Hwi sece ge me to ofsleanne?
 7.20. Þa andswarode seo menigeo &amp; cwæð, deofol þe
sticað on.
 7.20. Hwa secð þe to ofsleanne?
 7.21. Ða andswarode se Hælend &amp; cwæð to him, an weorc
ic worhte &amp; ealle ge wundrigeaþ.
 7.22. Forðy Moyses eow sealde ymbsmydenysse, næs na forþi
þe heo of Moyse sy ac of fæderon, &amp; on restedæge ge ymbsniðaþ
mann þæt Moyses æ ne sy toworpen.
 7.23. &amp; ge belgaþ wið me forðam þe ic gehælde anne
man on restedæge.
 7.24. Ne deme ge be ansyne ac demað rihtne dom.
 7.25. Sume cwædon þa ðe wæron of Ierusalem, hu nis ðis
se ðe hi seceaþ to ofsleande?
 7.26. &amp; nu he spycþ openlice &amp; hig ne cweðaþ nan
ðing to him.
 7.26. Cweðe we hwæþer þa ealdras ongyton þæt þis is
Crist?
 7.27. Ac we witon hwanon þes is.
 7.27. Ðonne Crist cymþ þonne nat nan mann hwanon he biþ.
 7.28. Se Hælend clypode &amp; lærde on þam temple &amp;
cwæð, me ge cunnon &amp; ge witon hwanon ic eom; &amp; ic ne com fram me
sylfum ac se is soð þe me sende þone ge ne cunnon.
 7.29. Ic hyne can &amp; gif ic secge þæt ic hine ne cunne ic
beo leas &amp; eow gelic; Ic hyne can &amp; ic eom of him &amp; he me sende.
 7.30. Hig hine sohton to nimanne &amp; hyra nan hys ne æthran
forðam þe his tid ne com þa gyt.
 7.31. Manega of ðære menigeo gelyfdon on hine &amp; cwædon,
cweþe ge wyrcð Crist ma tacna þonne he cymð þonne þes deð?
 7.32. Þa Pharisei gehyrdon þa menigeo þus murcnigede be him.
 7.32. Ða ealdras &amp; ða Pharisei sendon hyra þenas þæt
hig woldon hine gefon.
 7.33. Ða cwæð se Hælend, gyt ic beo sume hwile mid eow
&amp; ic ga to ðam þe me sende.
 7.34. Ge secað me &amp; ne findaþ &amp; ge ne magon cuman þar
ic eom.
 7.35. Þa Iudeas cwædon betweonan him sylfum, hwyder wyle þes
faran þæt we hine ne findon; Cwyst þu wyle he faran on ðeoda
todræfednysse &amp; hig læran?
 7.36. Hwæt is ðeos spræc þe he sprycð, ge seceaþ me
&amp; ne findaþ &amp; ge ne magon cuman þar ic eom?
 7.37. On þam æftemestan mæran freolsdæge stod se
Hælend &amp; clypode, cume to me se ðe hine þyrste &amp; drince.
 7.38. Se þe gelyfþ on me, swa þæt gewrit cwyð, lybbendes
wætres flod flowað of his innoðe.
 7.39. Þæt he cwæð be þam gaste þe þa sceoldon
underfon þe on hyne gelyfdon; þa gyt næs se gast geseald forþam þe
se Hælend næs ða gyt gewuldrud.
 7.40. Of ðære tide seo menigeo cwæð þa heo gehyrde
ðas his spræce, ðes is soð witega.
 7.41. Sume cwædon, he is Crist.
 7.41. Sume cwædon, cweðe ge cymþ Crist fram Galilea?
 7.42. Hu ne cyð þæt gewrit þæt Crist cymð of Dauides
cynne &amp; of Bethleem ceastre þar þar Dauid wæs?
 7.43. Witodlice ungeþwærnes wæs geworden on þære
menigeo for him.
 7.44. Sume hig woldon hine niman ac hyra nan his næ æthran.
 7.45. Þa þenas comon to þam bisceopum &amp; to þam
Phariseon &amp; hig cwædon to him, for hwi ne brohton ge hine hider?
 7.46. Þa andwyrdon þa þenas &amp; cwædon, ne spræc
næfre nan man swa þes man sprycþ.
 7.47. Þa cwædon þa Pharisei to him, synt ge beswicene?
 7.48. Cweðe ge gelyfde ænig þæra ealdra oððe
þæra Pharisea on hyne?
 7.49. Ac þeos menigeo þe ne cyþe þa æ, hig synt
awyrgede.
 7.50. Ða cwæð Nichodemus to him, se þe com to him on nyht
se wæs hyra an, cwyst þu demð ure æ ænine man buton hyne man ær
gehyre &amp; wite hwæt he do?
 7.52. Hig andswaredon &amp; cwædon to him, cwyst þu þæt
þu si Galileisc; Smea &amp; geseoh þæt nan witega ne cymð fram
Galilea.
 7.53. &amp; hig cyrdon ealle ham.
 8.1. Se Hælend for on Oliuetes Dune.
 8.2. &amp; com eft on dægred to þam temple &amp; eall þæt
folc com to him &amp; he sæt &amp; lærde hig.
 8.3. Ða læddon þa Pharisei &amp; ða boceras to him an wif
seo wæs aparod on unrihthæmede &amp; setton hig tomiddes hyra &amp;
cwædon to him, Lareow, þis wif wæs afundyn on unrihton hæmede.
 8.5. Moyses us bebead on þære æ þæt we sceoldon þus
gerade mid stanum oftorfian; Hwæt cwyst þu?
 8.6. Ðis hig cwædon his fandiende þæt hig hine wrehton.
 8.6. Se Hælend abeah nyþer &amp; wrat mid his fingre on
þære eorþan.
 8.7. Þa hig þurhwunedon hine axsiende þa aras he upp &amp;
cwæð to him, loca, hwylc eower si synleas wurpe ærest stan on hi.
 8.8. &amp; he abeah eft &amp; wrat on þære eorþan.
 8.9. Ða hig þis gehyrdon þa eodon hig ut an æfter anum
&amp; he gebad þar sylf &amp; þæt wif stod þær on middan.
 8.10. Se Hælend aras upp &amp; cwæð to hyre, wif, hwær
synd þa ðe þe wregdon; Ne fordemde þe nan man?
 8.11. &amp; heo cwæð, na, Drihten.
 8.11. &amp; se Hælend cwæð, ne ic þe ne fordeme; Do ga
&amp; ne synga þu næfre ma.
 8.12. Eft se Hælend spræc þas þing to him &amp;
cwæð, ic eom middaneardes leoht; se þe me fyliþ ne gæð he na on
þystro ac he hæfð lifes leoht.
 8.13. Ða Pharisei cwædon to him, þu cystþ gewitnesse be
ðe sylfon, nis ðin gewitnes soð.
 8.14. Se Hælend andswarede &amp; cwæð to him, gif ic cyþe
gewitnesse be me sylfum min gewitnes is soþ forþam þe ic wat hwanon ic
com &amp; hwyder ic ga, ge nyton hwanon ic com ne hwyder ic ga.
 8.15. Ge demað æfter flæsce, ic ne deme nanum men.
 8.16. &amp; gif ic deme min dom is soð forðam þe ic ne eom
ana ac ic &amp; se Fæder þe me sende and eowre æ is awriten þæt
twegra manna gewitnes is soð.
 8.18. Ic eom þe cyþe gewitnesse be me sylfum &amp; se Fæder
þe me sende cyþ gewitnesse be me.
 8.19. Witodlice hig cwædon to him, hwar is þin Fæder?
 8.19. Se Hælend him andswarude &amp; cwæð, ne cunne ge me
ne minne Fæder; Gyf ge me cuþon wen is þæt ge cuþon minne
Fæder.
 8.20. Ðas word he spæc æt cepsceamule &amp; nan man hyne ne
nam forþam þe hys tid ne com þa gyt.
 8.21. Witodlice eft se Hælend cwæþ to him, ic fare &amp; ge
me seceað &amp; ge sweltaþ on eowre synne; Ne mage ge cuman þyder ic
fare.
 8.22. Ða cwædon þa Iudeas, cweðe ge ofslyhþ he hine
sylfne forþam he segð, ge ne magon cuman þyder ic fare?
 8.23. Ða cwæþ he to him, ge synt nyþane &amp; ic eom
ufane.
 8.23. Ge synt of þison middanearde, ic ne eom of þissan
middanearde.
 8.24. Ic eow sæde þæt ge sweltað on eowrum synnum.
 8.24. Gif ge ne gelyfað þæt ic hit sy ge sweltað on eowre
synne.
 8.25. Ða cwædon hi to him, hwæt eart þu?
 8.25. Se Hælend cwæð to him, ic eom fruma þe to eow
sprece.
 8.26. Ic hæbbe fela be eow to sprecenne &amp; to demenne.
 8.26. Ac se þe me sende is soðfæst &amp; ic sprece on
middanearde þa þing þe ic æt him gehyrde.
 8.27. &amp; hig ne undergeton þæt he tæalde him God to
Fæder.
 8.28. Se Hælend cwæð to him, þonne ge mannes sunu upp
ahebbaþ þonne gecnawe ge þæt ic hit eom &amp; ic ne do nan þing of
me sylfum ac ic sprece þas þing swa Fæder me lærde.
 8.29. &amp; se ðe me sende is mid me &amp; he ne forlæt me
anne forþam þe ic wyrce symble þa þing þe him synt gecweme.
 8.30. Ða he ðas ðing spræc manega gelyfdon on him.
 8.31. Witodlice se Hælend cwæð to þam Iudeon þe him
gelyfdon, gif ge wunegeað on minre spæce soðlice ge beoð mine
leorningcnihtas &amp; ge oncnawað soðfæstnysse &amp; soþfæstnes eow
alyst.
 8.33. Ða andswarodon hi him &amp; cwædon, we synt Abrahames
cynne &amp; ne þeowedon we nanum men næfre; Humeta cwyst þu ge beoð
frige?
 8.34. Se Hælend him andswarude &amp; cwæð, soþ ic eow
secge þæt ælc þe synne wyrcð is þære synne þeow.
 8.35. Witodlice se þeow ne wunaþ on huse on ecnesse, se sunu
wunaþ on ecnesse.
 8.36. Gif se sunu eow alyst ge beoð soðlice frige.
 8.37. Ic wat þæt ge synt Abrahames bearn ac ge seceað me to
ofsleanne forþam min spæc ne wunaþ on eow.
 8.38. Ic sprece þæt þe ic mid Fæder geseah &amp; ge doð
þa þing þe ge mid eowrum fæder gesawon.
 8.39. Ða andswarodon hig &amp; cwædon to him, Abraham is ure
fæder.
 8.39. Ða cwæð se Hælend to him, gif ge Abrahames bearn
synt wyrceað Abrahames weorc.
 8.40. Nu ge seceað me to ofsleanne, þone man þe eow sæde
soðfæstnesse þa þe ic gehyrde of Gode; Ne dyde Abraham swa.
 8.41. Ge wyrceað eowres fæder weorc.
 8.41. Hig cwædon witodlice to him, ne synt we of forlire
acennede, we habbað anne God to fæder.
 8.42. Witodlice se Hælend cwæþ to him, gif God wære
eowre fæder witodlice ge lufedon me; Ic com of Gode, ne com ic na fram me
sylfon ac he me sende.
 8.43. Hwi ne gecnawe ge mine spræce?
 8.44. Ge synt deofles bearn &amp; ge wyllaþ wyrcean eowres
fæder willan.
 8.44. He wæs fram frymþe manslaga &amp; he ne wunode on
soðfæstnesse forðam þe soðfæstnes nis on him; ðonne he sprycð
leasunga he sprycþ of him sylfum forþam þe he is leas &amp; his fæder
eac.
 8.45. Witodlice ge ne gelyfað me forþam þe ic secge eow
soðfæstnysse.
 8.46. Hwylc eower ascunað me for synne?
 8.46. Gif ic soð secge hwi ne gelyfe ge me?
 8.47. Se þe is of Gode gehyrð word, forþig ge ne gehyrað
forþam þe ge ne synt of Gode.
 8.48. Witodlice þa Iudeas andswaredon &amp; cwædon to him, hwi
ne cweþe we wel þæt ðu eart Samaritanisc &amp; eart wod?
 8.49. Se Hælend andswarude &amp; cwæð, ne eom ic wod ac ic
arwurþige minne Fæder &amp; ge unarwurðedon me.
 8.50. Witodlice ne sece ic min wuldor, se is þe secð &amp;
demð.
 8.51. Soðlice ic secge eow gif hwa mine spræce gehealt ne
gesyhþ he deað næfre.
 8.52. Ða cwædon þa Iudeas, nu we witon þæt þu eart
wod.
 8.52. Abraham wæs dead &amp; þa witegan &amp; þu cwyst, gif
hwa mine spræce gehealt ne bið he næfre dead.
 8.53. Cwyst þu þæt þu sy mærra þonne ure fæder
Abraham se wæs dead, &amp; þa witegan wæran deade; Hwæt þincð
þe þæt þu sy?
 8.54. Se Hælend him andswarode, gif ic wuldrige me sylfne nis
min wuldor naht; Min Fæder is þe me wuldrað be þam ge cweðaþ
þæt he sy ure god &amp; ge ne cuðon hine.
 8.55. Ic hyne cann &amp; gif ic secge þæt ic hine ne cunne ic
beo leas &amp; eow gelic ac ic hyne cann &amp; ic healde his spræce.
 8.56. Abraham eower fæder geblissode þæt he gesawe minnæ
dæg &amp; he geseah &amp; geblissode.
 8.57. Ða Iudeas cwædon to him, gyt þu ne eart fiftig wintre
&amp; gesawe þu Abraham?
 8.58. Se Hælend cwæð to him, ic wæs ærþam þe
Abraham wæs.
 8.59. Hig namon stanas to þam þæt hig woldon hyne torfian.
 8.59. Se Hælend hine bedilegode &amp; eode of ðam temple.
 9.1. Ða se Hælend for þa geseah he anne man þe wæs
blind geboren.
 9.2. &amp; his leorningcnihtas hine axodon &amp; cwædon, lareow,
hwæt syngode þes oððe his magas þæt he wære blind geboren?
 9.3. Se Hælend andswarude &amp; cwæð, ne syngode he ne his
magas ac þæt Godes weorc wære geswutelod on him.
 9.4. Me gebyrað to wyrceanne þæs weorc þe me sende þa
hwile þe hit dæg is; Niht cymþ þonne nan man wyrcan ne mæg.
 9.5. Ic eom middaneardes leoht þa hwile þe ic on middanearde
eom.
 9.6. Ða he þas þing sæde þa spætte he on þa
eorþan &amp; worhte fenn of his spatle &amp; smyrede mid þam fenne ofer his
eagan &amp; cwæð to him, ga &amp; þweah þe on Syloes mere.
 9.7. He for &amp; þwoh hine &amp; com geseonde.
 9.8. Witodlice his neahgeburas &amp; þa þe hine gesawon þa he
wædla wæs cwædon, hu nis þis se ðe sæt &amp; wædlode?
 9.9. Sume cwædon, he hyt is, sume cwædon nese, ac is him
gelic.
 9.9. He cwæþ soðlice, ic hit eom.
 9.10. Ða cwædon hig to him, hu wæron þine eagan
geopenede?
 9.11. He andswarode &amp; cwæð, se man þe is genemned
Hælend worhte fenn &amp; smyrede mine eagan &amp; cwæð to me, ga to
Siloes mere &amp; þweah þe, &amp; ic eode &amp; þwoh me &amp; geseah.
 9.12. Ða cwædon hig to him, hwar is he?
 9.12. Þa cwæð he, ic nat.
 9.13. Hig læddon to þam Phariseon þone þe þar blind
wæs.
 9.14. Hit wæs restedæg þa se Hælend worhte þæt fenn
&amp; his eagan untynde.
 9.15. Eft þa Pharisei hyne axsedon hu he gesawe.
 9.15. He cwæð to him, he dyde fenn ofer mine æagan &amp; ic
þwoh &amp; ic geseo.
 9.16. Sume þa Pharisei cwædon, nis ðes man of gode þe
restedæg ne healt; Sume cwædon, hu mæg synful mann þas tacn wyrcean;
&amp; hig fliton him betweonan.
 9.17. Hig cwædon eft to þam blindan, hwæt segst þu be
þam þe þine eagan untynde; He cwæð, he is witega.
 9.18. Ne gelyfdon þa Iudeas be him þæt he blind wære
&amp; gesawe ærþam þe hig clypodon his magas þe gesawon &amp; axodon
hig &amp; cwædon, is ðis eower sunu þe ge secgað þæt blind
wære acenned; Humeta gesyhþ he nu?
 9.20. Hys magas him andswaredon &amp; cwædon, we witon þæt
þes ure sunu &amp; þæt he wæs blind acenned.
 9.21. We nyton humete he nu gesyhþ ne hwa his eagan untynde.
 9.21. Ahxsiað hine sylfne, yllde he hæfð, sprece for hine
sylfne.
 9.22. His magas spæcon þas þing forþam þe hig ondredon
þa Iudeas.
 9.22. Ða gedihton þa Iudeas gif hwa crist andette þæt he
wære butan hyra geferrædene.
 9.23. Forþam cwædon his magas, he hæfþ ylde, axiað hine
sylfne.
 9.24. Ða clypodon hig eft þone mann þe ær blind wæs
&amp; cwædon to him, sege Gode wuldor, we witon þæt he is synful.
 9.25. &amp; he cwæð, gif he synful is þæt ic nat, an
þing ic wat þæt ic wæs blind &amp; þæt ic nu geseo.
 9.26. Ða cwædon hig to him, hwæt dyde he þe?
 9.26. Hu ontynde he þine eagan?
 9.27. He andswarode him &amp; cwæð, ic eow sæde ær &amp;
ge gehyrdon.
 9.27. Hwi wylle ge hyt eft gehyran; Cweðe ge wylle ge beon his
leorningcnihtas?
 9.28. Þa wyrigdon hig hine &amp; cwædon, si þu his
leorningcniht, we synt Moyses leorningcnihtas.
 9.29. We witon þæt God spæc wiþ Moyses, nyte we hwanon
þes is.
 9.30. Se man andswarode &amp; cwæð to him, þæt is
wundorlic þæt ge nyton hwanon he is &amp; he untynde mine eagan.
 9.31. We witon soþlice þæt God ne gehyrþ synfulle ac gif
hwa is Gode gecoren &amp; his willan wyrcð þone he gehyrð.
 9.32. Ne gehyrde we næfre on worulde þæt ænig ontynde
þæs eagan þe wære blind geboren.
 9.33. Ne mihte þes nan þing don gif he nære of Gode.
 9.34. Hig andswaredon &amp; cwædon to him, eall, þu eart on
synnum geboren &amp; þu lærst us; &amp; hig drifon hine ut.
 9.35. Ða se Hælend gehyrde þæt hig hyne drifon ut þa
cwæð he to him þa he hine gemitte, gelyfst þu on Godes sunu?
 9.36. He andswarude &amp; cwæð, hwylc is, Drihten, þæt ic
on hine gelyfe?
 9.37. And se Hælend cwæð to him, þu hine gesawe &amp; se
ðe wið þe sprycð, se hit is.
 9.38. Ða cwæþ he, Drihten ic gelyfe.
 9.38. &amp; he feoll nyþer &amp; geeaðmedde hyne.
 9.39. &amp; se Hælend cwæð to him, ic com on þysne
middaneard to demenne þæt þa sceolon geseon þe ne geseoð &amp; beon
blinde þa þe geseoð.
 9.40. Ða þæt gehyrdon þa Pharisei þe mid him wæron
ða cwædon hig to hym, cwyst þu synt we blinde?
 9.41. &amp; se Hælend cwæð to him, gif ge blinde wæron
næfde ge nane synne; Nu ge secgað þæt þæt ge geseon, þæt is
eowre synn.
 10.1. Soþ ic secge eow se þe ne gæð æt þam gete into
sceapa falde ac styhþ elles ofer he is þeof &amp; sceaða.
 10.2. Se þe ingæþ æt þam geate he is sceapa hyrde.
 10.3. Þæne se geatweard læt in &amp; þa sceap gehyrað
his stefne &amp; he nemð his agene sceap be naman, læt hig ut.
 10.4. &amp; þonne he his agene sceap læt ut he gæð
beforan him &amp; þa sceap him fyligeað forþam þe hig gecnawað his
stefne.
 10.5. Ne fyligeaþ hig uncuþum ac fleoð fram him forðam þe
hig ne gecneowun uncuðra stefne.
 10.6. Ðis bigspell se Hælend him sæde.
 10.6. Hig nyston hwæt he spræc to him.
 10.7. Eft se Hælend cwæð to him, soþ ic eow secge ic eom
sceapa geat.
 10.8. Ealle þa þe comun wæron þeofas &amp; sceaþan ac
þa sceap hig ne gehyrdon.
 10.9. Ic eom geat; Swa hwylc swa þurh me gæð byþ hal &amp;
gæð in &amp; ut &amp; fint læsse.
 10.10. Þeof ne cymð buton þæt he stele &amp; slea &amp;
fordo.
 10.10. Ic com to þam þæt hig habbon lif &amp; habbon genoh.
 10.11. Ic eom god hyrde.
 10.11. God hyrde sylþ his lif for his sceapon.
 10.12. Se hyra se þe nis hyrde &amp; se þe nah þa sceap,
þonne he þone wulf gesyhþ, þonne flyhð he &amp; forlæt þa sceap
&amp; se wulf nimð &amp; todrif ða sceap.
 10.13. Se hyra flyhþ forþam þe he bið ahyrod &amp; him ne
gebyrað to þam sceapum.
 10.14. Ic eom god hyrde &amp; ic gecnawe mine sceap &amp; hig
gecnawað me.
 10.15. Swa min Fæder can me ic can minne Fæder.
 10.16. &amp; ic hæbbe oðre sceap þa ne synt of ðisse
heorde &amp; hit gebyrað þæt ic lædde þæge &amp; hig gehyrað
mine stefne &amp; hyt byþ an heord &amp; an hyrde.
 10.17. Forþam Fæder me lufað forþam þe ic sylle mine
sawle &amp; hig eft nime.
 10.18. Ne nimð hig nan man æt me ac læte hig fram me
sylfum.
 10.18. Ic hæbbe anweald mine sawle to alætane &amp; ic
hæbbe anweald hig eft to nimanne; þis bebod ic nam æt minum Fæder.
 10.19. Eft wæs ungeðwærnes geworden betwyx þam Iudeum for
þysum spræcum.
 10.20. Manega hyra cwædon, deofol is on him &amp; he cwæð,
Hwi hlyste ge him?
 10.21. Sume cwædon, ne synt na þis wodes mannes word.
 10.21. Cwyst þu mæg wod man blindra manna eagan ontynan?
 10.22. Þa wæron templhalgunga on Ierusalem &amp; hit wæs
winter.
 10.23. &amp; se Hælend eode on þam temple on Salomones
portice.
 10.24. Ða bestodon þa Iudeas hyne utan &amp; cwædon to him,
hu lange gælst þu ure lif; Sege us openlice hwæþer þu Crist sy.
 10.25. Se Hælend him andswarode &amp; cwæþ, ic spece to eow
&amp; ge ne gelyfað; þa weorc þe ic wyrce on mines Fæder naman þa
cyþaþ gewitnesse be me ac ge ne gelyfað forþam þe ge ne synt of minum
sceapum.
 10.27. Mine sceap gehyraþ mine stefne &amp; ic gecnawe hig &amp;
hig folgiað me.
 10.28. &amp; ic him sylle ece lif &amp; hig ne forwurðaþ
næfre &amp; ne nimð hig nan man of minre handa.
 10.29. Þæt þe min Fæder me sealde is mærre þonne
ænig oðer ðing &amp; ne mæg hit nan man niman of mines Fæder
handa.
 10.30. Ic &amp; Fæder synt an.
 10.31. Ða Iudeas namon stanas þæt hig woldon hyne torfian.
 10.32. Se Hælend him andswarode &amp; cwæð, manega gode
weorc ic eow æteowde be minum Fæder; For hwylcum þære weorca wylle
ge me hænan?
 10.33. Þa Iudeas him andswaredon &amp; cwædon, ne hæne we
ðe for godum weorce ac for þinre bysmorspæce &amp; forþam þe þu
eart man &amp; wyrcst þe to gode.
 10.34. Se Hælend andswarode &amp; cwæð, hu nys hit awriten
on eowre æ þæt ic sæde ge synt godas?
 10.35. Gif he þa tealde godas þe Godes spæc to wæs
geworden &amp; þæt halige gewrit ne mæg beon awend, þe Fæder
gehalgode &amp; sende on middaneard ge secgað þæt þu bysmor spycst
forþam ic sæde ic eom Godes sunu.
 10.37. Gif ic ne wyrce mines Fæder weorc ne gelyfað me.
 10.38. Gif ic wyrce mines Fæder weorc &amp; gif ge me nellað
gelyfan gelyfað þam weorcum þæt ge oncnawun &amp; gelyfon þæt
Fæder ys on me &amp; ic on Fæder.
 10.39. Hig smeadon witodlice embe þæt hig woldon hine gefon
&amp; he eode ut fram him.
 10.40. &amp; he for eft ofer Iordanen to þære stowe þe
Iohannes wæs &amp; ærest on fullode &amp; he wunode þar.
 10.41. &amp; manega comon to him &amp; cwædon, witodlice ne
worhte Iohannes nan tacn; Ealle þa þing þe Iohannes sæde be þyson
wæron soðe.
 10.42. &amp; manega gelyfdon on hyne.
 11.1. Witodlice sum seoc man wæs genemned Lazarus of Bethania of
Marian ceastre &amp; of Martham his swustra.
 11.2. Hit wæs seo Maria þe smyrede Drihten mid þære
sealfe &amp; drigde his fet mid hyre loccon; Lazarus hyre broðor wæs
geyfled.
 11.3. His swustra sendon to him &amp; cwædon, Drihten, nu is
seoc se ðe þu lufast.
 11.4. Ða se Hælend þæt gehyrde þa cwæð he to him,
nys þeos untrumnys na for deaðe ac for Godes wuldre þæt Godes sunu si
gewuldrod þurh hyne.
 11.5. Soðlice se Hælend lufode Martham &amp; hyre swustor
Mariam &amp; Lazarum hyra broðor.
 11.6. Witodlice he wæs twegen dagas on ðære sylfan stowe
þa he gehyrde þæt he seoc wæs.
 11.7. Æfter þisson he cwæð to his leorningcnihton, uton
faran eft to Iudea lande.
 11.8. His leorningcnihtas cwædon to him, Lareow, nu þa Iudeas
sohton ðe þæt hig woldon þe hænan &amp; wylt þu eft faran
ðyder?
 11.9. Se Hælend him andswarode &amp; cwæð, hu ne synt twelf
tida þæs dæges; Gif hwa gæð on dæg ne ætspynð he forþam
he gesyhþ þyses middaneardes leoht.
 11.10. Gif he gæð on niht he ætspyrnð forþam þe leoht
nis on hyre.
 11.11. Ðas ðing he cwæð &amp; syððan he cwæð to
him, Lazarus ure freond slæpð ac ic wylle gan &amp; awreccan hyne of
slæpe.
 11.12. His leorningcnihtas cwædon, Drihten, gif he slæpð he
byþ hal.
 11.13. Se Hælend hit cwæð be his deaþe.
 11.13. Hi wendon soðlice þæt he hyt sæde be swefnes
slæpe.
 11.14. Ða cwæð se Hælend openlice to him, Ladzarus ys
dead.
 11.15. &amp; ic eom bliþe for eowrum þingon þæt ge gelyfon
forþam ic næs þara ac uton gan to him.
 11.16. Ða cwæð Thomas to hys geferan, uton gan &amp; sweltan
mid him.
 11.17. Ða for se Hælend &amp; gemette þæt he wæs
forðfaren &amp; for feower dagon bebyrged.
 11.18. Bethania ys gehende Ierusalem ofer fyftyne furlang.
 11.19. Manega þara Iudea comon to Martham &amp; to Marian
þæt hig woldon hi frefrian for hyra broðor þingon.
 11.20. Ða Martha gehyrde þæt se Hælend com þa arn heo
ongean hyne &amp; Maria sæt æt ham.
 11.21. Ða cwæð Martha to þam Hælende, Drihten, gif þu
wære her nære min broðor dead.
 11.22. &amp; ec ic wat nu þa þæt God þe sylð swa hwæt
swa ðu hyne bitst.
 11.23. Ða cwæð se Hælend to hyre, þin broðor arist.
 11.24. &amp; Martha cwæþ to him, ic wat þæt he arist on
þam ytemestan dæge.
 11.25. &amp; se Hælend cwæð to hyre, ic eom æryst &amp;
lif.
 11.25. Se ðe gelyfð on me þeah he dead sy he leofað &amp;
ne swylt nan þara þe leofað &amp; gelyfð on me.
 11.26. Gelyfst þu þyses?
 11.27. Heo cwæð to him, witodlice Drihten, ic gelyfe þæt
þu eart Crist, Godes sunu, þe on middaneard come.
 11.28. &amp; þa he ðas þing sæde heo eode &amp; clypode
diglice Marian hyre swustor þus cweþende, her is ure lareow &amp; clypað
þe.
 11.29. Ða heo þæt gehyrde heo aras raðe &amp; com to him.
 11.30. Ða gyt ne com se Hælend binnan þa ceastre ac wæs
ða gyt on ðære stowe þar Martha him ongean com.
 11.31. Þa Iudeas þe wæron mid hyre on huse &amp; hi
frefrodon þa hig gesawon þæt Maria aras &amp; mid ofste uteodon hig
fyligdon hyre ðus cweþende, heo gæð to his byrgenne þæt heo wepe
þara.
 11.32. Ða Maria com þar se Hæled wæs &amp; heo hine
geseah heo feoll to his fotum &amp; cwæð to him, Drihten, gif ðu wære
her nære min broðor dead.
 11.33. Ða se Hælend geseah þæt heo weop &amp; þæt
þa Iudeas weopon þe mid hyre comon he geomrode on hys gaste &amp; gedrefde
hyne sylfne &amp; cwæð, hwar lede ge hine?
 11.34. Hig cwædon to him, Drihten, ga &amp; geseoh.
 11.35. &amp; se Hælend weop &amp; þa Iudeas cwædon, loca nu
hu he hyne lufode.
 11.37. Sume hi cwædon, ne mihte ðes þe ontynde blindes eagan
don eac þæt þes nære dead?
 11.38. Eft se Hælend geomrode on him sylfum &amp; com to
þære byrgenne hit wæs an scræf &amp; þar wæs an stan onuppan
geled.
 11.39. And se Hælend cwæð, doð aweg þone stan.
 11.39. Ða cwæð Martha to him, þæs swustor þe þar
dead wæs, Drihten, nu he stingð, he wæs for feowur dagon dead.
 11.40. Se Hælend cwæð to hyre, ne sæde ic ðe þæt
þu gesyhst Godes wuldor gif ðu gelyfst?
 11.41. Þa dydon hig aweg þone stan.
 11.41. Se Hælend ahof upp his eagan &amp; cwæð, Fæder,
ic do þe þancas forþam þu gehyrdest.
 11.42. Ic wat þæt þu me symle gehyrst ac ic cwæð for
þam folce þe her ymbutan stent þæt hig gelyfon þæt þu me
asendest.
 11.43. Ða he ðas þing sæde he clypode mycelre stefne,
Lazarus, ga ut.
 11.44. &amp; sona stop forð se ðe dead wæs gebunden handan
&amp; fotan &amp; hys nebb wæs mid swatline gebunden; ða cwæð se
Hælend to him, unbindað hine &amp; lætað gan.
 11.45. Manega þara Iudea þe comon to Marian &amp; gesawon ða
þing þe he dyde gelyfdon on hine.
 11.46. Hi sume foron to þam Phariseon &amp; sædon him þa
ðing þe se Hælend dyde.
 11.47. Witodlice þa bisceopas &amp; þa Pharisei gaderydon gemot
&amp; cwædun, hwæt do we forþam þes man wyrcð mycel tacn?
 11.48. Gif we hine forlætaþ ealle gelyfað on hine &amp;
Romane cumað &amp; nimað ure land &amp; urne þeodscipe.
 11.49. Hyra an wæs genemned Caiphas se wæs ða on gere
bisceop &amp; cwæð to him, ge nyton nan þing ne ne geþenceað
þæt us ys betere þæt an man swelte for folce &amp; eall þeod ne
forwurðe.
 11.51. Ne cwæð he þæt of him sylfum ac þa he wæs
þæt ger bisceop he witgode þæt se Hælend sceolde sweltan for
ðære þeode &amp; na synderlice for þære ðeode ac þæt he
wolde gesomnian togædere Godes bearn þe todrifene wæron.
 11.53. Of þam dæge hig þohton þæt hi woldon hyne
ofslean.
 11.54. Þa ne for se Hælend na openlice gemang ðam Iudeon ac
for on þæt land wið þæt westen on þa burh þe ys genemned Effrem
&amp; wunode þær myd his leorningcnihton.
 11.55. Iudea Eastron wæron gehende &amp; manega foron of ðam
lande to Ierusalem ær þam Eastron þæt hig woldon hig sylfe
gehalgian.
 11.56. Hig sohton þone Hælend &amp; spræcon him betwynan
ðær hig stodon on ðam temple &amp; þus cwædon, hwæt wene ge
þæt he ne cume to freolsdæge?
 11.57. Þa bisceopas &amp; þa pharisei hæfdon beboden gif hwa
wiste hwar he wære þæt he hyt cydde þæt hig mihton hine niman.
 12.1. Se Hælend com syx dagon ær þam Eastron to Bethania
þar Lazarus wæs dead þe se Hælend awrehte.
 12.2. Hig wrohton him þær beorscipe &amp; Marða þenode.
 12.2. Ladzarus wæs an þæra þe mid him sæt.
 12.3. Maria nam an pund deorwyrðre sealfe mid þam wyrtgemange
þe hig nardus hatað &amp; smyrede ðæs Hælendes fet &amp; drigde mid
hyre loccon &amp; þæt hus wæs gefylled of ðære sealfe swæcce.
 12.4. Þa cwæð an his leorningcnihta, Iudas Scarioð þe
hine belæwde, hwi ne sealde heo þas sealfe wiþ þrim hundred penegon
þæt man mihte syllan þearfon?
 12.6. Ne cwæð he na þæt forþig þe him gebyrode to
þam þearfon ac forþam þe he wæs þeof &amp; hæfde scrin &amp;
bær þa ðing þe man sende.
 12.7. Ða cwæð se Hælend, læt hig þæt heo healde
þa of þæne dæg þe man me bebyrge.
 12.8. Ge habbað symle þearfan mid eow ac ge nabbað me symle.
 12.9. Micel menio þara Iudea gecneow þæt he wæs ðær
&amp; hig comon næs na for þæs Hælendes þingon syndorlice ac
þæt hig woldon geseon Ladzarum þe he awehte of deaðe.
 12.10. Ðara sacerda ealdras þohton þæt hig woldon Lazarum
ofslean forþam þe manega foron fram þam Iudeon for his þingon &amp;
gelyfdon on þone Hælend.
 12.12. On mergen mycel menio þe com to þam freolsdæge þa
hig gehyrdon þæt se Hælend com to Ierusalem.
 12.13. Hi namon palmtrywa twigu &amp; eodon ut ongean hine &amp;
clypedon, si Israhela cing hal &amp; gebletsod þe com on Drihtnes naman.
 12.14. &amp; se Hælend gemette anne assan &amp; rad onuppan
þam swa hit awriten ys, ne ondræd þu Siones dohtor, nu þin cing cymþ
uppan assan folan sittende.
 12.16. Ne undergeton hys leorningcnihtas þas þing ærest, ac
þa se Hælend wæs gewuldrod þa gemundon hig þæt þas þing
wæron awritene be him &amp; þas þing hig dydon him.
 12.17. Seo menio þe wæs mid him þa he Ladzarum clypode of
ðære byrgene &amp; hine awehte of deaðe cyðde gewitnesse.
 12.18. &amp; forði him com seo menio ongean forðam þe hi
gehyrdon þæt he worhte þæt tacn.
 12.19. Ða Pharisei cwædon betux him sylfon, we geseoð
þæt we nan þing næ fremiað, nu wyle eall middaneard æfter him.
 12.20. Sume ðæge wæron hæðene þe foron þæt hig
woldon hi gebiddan on ðam freolsdæge.
 12.21. Ða genealæhton to Philippe se wæs of þære
Galileiscean Bethsaida &amp; hi bædon hine &amp; cwædon, leof, we
wyllað geseon þone Hælend.
 12.22. Ða eode Philippus &amp; sæde hit Andree &amp; eft
Andreas &amp; Philippus hit sædon þam Hælende.
 12.23. Se Hælend him andswarode &amp; cwæð, seo tid cymð
þæt mannes sunu byð geswutelod.
 12.24. Soðlice ic secge eow þæt hwætene corn wunað ana
buton hyt fealle on eorþan &amp; sy dead; Gif hit dead hit bringð mycelne
wæstm.
 12.25. Se þe lufað his sawle forspilþ hig &amp; se þe
hataþ his sawle on þison middanearde gehylt hi on eceon life.
 12.26. Gif hwa þenige me fylige me &amp; min þen bið þær
þær ic eom.
 12.26. Gif me hwa þenað min Fæder hine wurðað.
 12.27. Nu min sawl ys gedrefed &amp; hwæt secge ic, Fæder,
gehæl me of ðisse tide; Ac for ðam ic com on þas tid.
 12.28. Fæder, gewuldra þinne naman.
 12.28. Ða com stefn of heofone þus cweðende, &amp; ic
gewuldrode &amp; eft ic gewuldrige.
 12.29. Seo menio þe þær stod &amp; þæt gehyrde sædon
þæt hyt þunrode, sume sædon þæt engel spæce wið hyne.
 12.30. Se Hælend him andswarode &amp; cwæð, ne com þeos
stef for minon þingon ac for eowrum þingon.
 12.31. Nu ys middaneardes dom, nu byð ðyses middaneardes ealdor
utaworpen.
 12.32. &amp; gif ic beo uppahafen fram eorðan ic teo ealle þing
to me sylfon.
 12.33. Ðæt he sæde &amp; tacnode hwylcum deaðe he wolde
sweltan.
 12.34. Seo menio him andswarode &amp; cwæð, we gehyrdon on
þore æ þæt Crist bið on ecnysse &amp; humeta segest þu, hit
gebyrað þæt mannes sunu beo uppahafen; Hwæt ys þes mannes sunu?
 12.35. Þa cwæð se Hælend, nu gyt ys lytel leoht on eow.
 12.35. Gaþ þa hwile þe ge leoht habbað þæt þystro
eow ne befon; Se þe gæð on þystro he nat hwyder he gæð.
 12.36. Þa hwile þe ge leoht habbon gelyfað on leoht þæt
ge syn leohtes bearn; ðas þing se Hælend him sæde &amp; eode &amp;
bediglode hine fram him.
 12.37. Ða he swa mycele tacn dyde beforan him hi ne gelyfdon on
hyne þæt ðæs witegan word Ysaias wære gefylled þe he cwæð,
Drihten, hwa gelyfde þæs þe we gehyrdon &amp; hwam wæs Drihtnes
strencð geswutelod?
 12.39. Forþi hi ne mihton gelyfan forþam Ysaias cwæþ eft,
he ablende hyra eagan &amp; ahyrde hyra heortan þæt hi ne geseon mid hyra
æagon &amp; mid hyra heortan ne ongyton &amp; syn gecyrrede &amp; ic hig
gehæle.
 12.41. Ysaias sæde ðas þing þa he geseah hys wuldor &amp;
spræc be him.
 12.42. &amp; þeah manega of ðam ealdron gelyfdon on hyne ac hi
hit ne cyddon for þæra Pharisea þingon þelæs hig ma utadrife of
hyra gesomnunge.
 12.43. Hi lufodon manna wuldor swiðor þonne Godes wuldor.
 12.44. Se Hælend clypode &amp; cwæð to him, se þe
gelyfð on me ne gelyfþ he na on me ac on þæne þe me sende &amp; se
ðe me gesyhþ gesyhð þæne þe me sende.
 12.46. Ic com to leohte on middaneard &amp; nan ðara þe
gelyfð on me ne wunað on þystron.
 12.47. &amp; gif hwa gehyrð mine word &amp; ne gehylt ne deme ic
hine.
 12.47. Ne com ic middaneard to demanne ac þæt ic gehæle
middaneard.
 12.48. Se þe me forhigð &amp; mine word ne underfehð he
hæfþ hwa him deme, Seo spæc þe ic spæc seo him demð on þam
ytemestan dæge forþam þe ic ne spece of me sylfon ac se Fæder þe me
sende.
 12.49. He me bebead hwæt ic cweþe &amp; hwæt ic spece &amp;
ic wat þæt his bebod ys ece lif.
 12.50. Þa þing þe ic sprece ic sprece swa Fæder me
sæde.
 13.1. Ær þam Esterfreolsdæge se Hælend wiste þæt
his tid com þæt he wolde gewitan of þyson middanearde to his Fæder
þa he lufode his leorningcnihtas þe wæron on middanearde, an ende he hig
lufode.
 13.2. &amp; þa Drihtnes þenung wæs gemacud þa for se
deofol on Iudas heortan Scariothes þæt he hine belæwde.
 13.3. He wiste þæt Fæder sealde ealle þing on his handa
&amp; þæt he com of Gode &amp; cymð to Gode.
 13.4. He aras fram his þenunge &amp; lede his reaf &amp; nam
linen hrægel &amp; begyrde hyne.
 13.5. Æfter þam he dyde wæter on fæt &amp; þwoh his
leorningcnihta fet &amp; drigde hig mid þære linwæde þe he wæs mid
begyrd.
 13.6. Ða com he to Simone Petre &amp; Petrus cwæð to him,
Drihten, scealt þu ðwean mine fet?
 13.7. Se Hælend andswarode &amp; cwæð to him, þu nast nu
þæt ic do ac þu wast syððan.
 13.8. Petrus cwæð to him, ne þwyhst þu næfre mine fet.
 13.8. Se Hælend him andswarode &amp; cwæþ, gif ic þe ne
þwea næfst þu nanne dæl myd me.
 13.9. Ða cwæð Simon Petrus to him, Drihten, ne þweh þu
na mine fet ane ac ec min heafod &amp; mine handa.
 13.10. Ða cwæð se Hælend to him, se þe clæne byþ
ne beðearf buton man his fet þwea ac ys eall clæne; &amp; ge synt sume
clæne, næs na ealle.
 13.11. He wiste witodlice hwa hyne sceolde belæwan forþam he
cwæð, ne synt ge ealle clæne.
 13.12. Syððan he hæfde hyra fet aþwogene he nam his reaf
&amp; þa he sæt he cwæð eft to him, wite ge hwæt ic eow dyde?
 13.13. Ge clypiað me Lareow &amp; Drihten &amp; wel ge cweðaþ
swa ic eom soþlice.
 13.14. Gif ic þwoh eowre fet ic eow sealde bysene þæt ge don
swa ic eow dyde.
 13.16. Soþlice ic eow secge nys se ðeowa furðra þonne his
hlaford ne ærenddraca nys mærra þonne se þe hyne sende.
 13.17. Gif ge þas þing witod ge beoð eadige gif ge hig
doð.
 13.18. Ne secge ic be eow eallon.
 13.18. Ic wat hwylce ic geceas, ac þæt þæt halige gewrit
sy gefylled þe cwyþ, se þe ytt hlaf myd me ahefþ hys ho ongean me.
 13.19. Nu ic eow secge ærþam þe hyt gewurþe þæt ge
gelyfon þonne hyt geworden bið þæt ic hit eom.
 13.20. Soð ic eow secge se ðe underfehð þæne þe ic
sende underfehþ me, se þe underfehþ me underfehþ ðæne ðe me
sende.
 13.21. Ða se Hælend þas þing sæde he wæs gedrefed on
gaste &amp; cyðde &amp; cwæð, soð ic eow secge þæt eower an me
belæwð.
 13.22. Ða leorningcnihtas beheold hyra ælc oðerne &amp; him
twynode be hwam he hit sæde.
 13.23. An þæra leornigcnihta hlinode on þæs Hælendes
bearme þæne se Hælend lufode.
 13.24. Symon Petrus bicnode to þyson &amp; cwæð to him,
hwæt is se ðe he hyt big segð?
 13.25. Witodlice þa he hlinode ofer ðæs Hælendes breostum
he cwæð to him, Drihten, hwæt ys he?
 13.26. Se Hælend him andswarode &amp; cwæð, he ys se ðe
ic ræce bedyppedne hlaf; &amp; þa þa he bedypte þæne hlaf he sealde
hyne Iudas Scariothe.
 13.27. &amp; þa æfter þam bitan Satanas eode on hyne.
 13.27. Ða cwæð se Hælend to him, do raðe þæt þu
don wylt.
 13.28. Nyste nan þara sittendra to hwam he þæt sæde.
 13.29. Sume wendon forþam Iudas hæfde scrin þæt se
Hælend hit cwæde be him, bige þa þing þe us þearf sy to þam
freolsdæge, oððe þæt he sealde sum þing þearfendum mannum.
 13.30. Ða he nam þæne bitan he eode ut þarrihte; Hit
wæs niht.
 13.31. Þa he ut eode &amp; se Hælend cwæð, nu ys mannes
sunu geswutelod &amp; God ys geswutelod on him.
 13.32. Gif God ys geswutelod on him &amp; God geswutelað hine on
hym sylfum.
 13.33. La bearn, nu gyt ic eom gehwæde tid mid eow.
 13.33. Ge me seceað &amp; swa ic þam Iudeon sæde ge ne magon
faran þyder þe ic fare &amp; nu ic eow secge.
 13.34. Ic eow sylle niwe bebod þæt ge lufion eow betwynan swa
ic eow lufode.
 13.35. Be þam oncnawað ealle menn þæt ge synt mine
leorningcnihtas gif ge habbað lufe eow betwynan.
 13.36. Simon Petrus cwæð to him, Drihten, hwyder gæst
þu?
 13.36. Se Hælend him andswarode &amp; cwæð, ne miht þu me
fylian þyder ic nu fare, þu færst eft æfter me.
 13.37. Petrus cwæð to him, hwi ne mæg ic þe nu fylian?
 13.37. Ic sylle min lif for ðe.
 13.38. Se Hælend him andswarode &amp; cwæð, ðin lif þu
sylst for me?
 13.38. Soð ic þe secge, ne cræwð se cocc ær ðu
wiðsæcst me þriwa.
 14.1. &amp; he cwæð to his leorningcnihton, ne sy eower heorte
gedrefed.
 14.1. Ge gelyfað on God &amp; gelyfað on me.
 14.2. On mines Fæder huse synt manega eardungstowa.
 14.2. Ne sæde ic eow, hyt ys lytles wana þæt ic fare &amp;
wylle eow eardungstowe gearwian?
 14.3. &amp; gif ic fare &amp; eow eardungstowe gegearwige eft ic
cume &amp; nime eow to me sylfon þæt ge syn þær ic eom.
 14.4. &amp; ge witon hwyder ic fare &amp; ge cunnon þæne weg.
 14.5. Thomas cwæð to him, Drihten, we nyton hwyder þu
færst, &amp; hu mage we þæne weg cunnan?
 14.6. Se Hælend cwæð to him, ic eom weg &amp;
soðfæstnys &amp; lif.
 14.6. Ne cymþ nan to Fæder butan þurh me.
 14.7. Gif ge cuðon me witodlice ge cuðon minne Fæder &amp;
heononforð ge hyne gecnawað &amp; ge hine gesawon.
 14.8. Philippus cwæð to him, Drihten, ætyw us þone
Fæder &amp; we habbaþ genoh.
 14.9. Se Hælend cwæð to him, Philippus, swa lange tid ic
wæs mid eow &amp; ge ne gecneowun me; Se þe me gesyhð gesyhð minne
Fæder; Humeta cwyst þu, ætyw us þinne Fæder?
 14.10. Ne gelyft þu þæt ic eom on Fæder &amp; Fæder ys
on me?
 14.10. Ða word þe ic to eow sprece ne sprece ic hi of me
sylfon; Se Fæder þe wunað on me, he wyrcð þa weorc.
 14.11. Ne gelyfe ge þæt ic eom on Fæder &amp; Fæder ys
on me?
 14.11. Gelyfað for þam weorcon.
 14.12. Soð ic eow secge se ðe gelyfð on me he wyrcð þa
weorc þe ic wyrce &amp; he wyrcð maran þonne þæge synt forþam þe
ic fare to Fæder.
 14.13. &amp; ic do swa hwæt swa ge biddað on minon naman
þæt Fæder si gewuldrod on suna.
 14.14. Gif ge hwæt me biddaþ on minum naman þæt ic do.
 14.15. Gif ge me lufiað healdað mine beboda.
 14.16. &amp; ic bidde Fæder &amp; he sylþ eow oðerne
frefriend þæt beo æfre mid eow, soðfæstnysse gast þe ðes
middaneard ne mæg underfon.
 14.17. He ne cann hyne forðam þe he ne gesyhþ hyne, ge hyne
cunnon forþam he wunað mid eow &amp; bið on eow.
 14.18. Ne læte ic eow steopcild, ic cume to eow.
 14.19. Nu gyt ys an lytel fyrst &amp; middaneard me ne gesyhþ.
 14.19. Ge me geseoð forþam ic lybbe &amp; ge lybbað.
 14.20. On þam dæge ge gecnawaþ þæt ic eom on minum
Fæder &amp; ge synt on me &amp; ic eom on eow.
 14.21. Se þe hæfð mine bebodu &amp; gehylt þa he ys þe
me lufað.
 14.21. Min Fæder lufað þæne þe me lufað &amp; ic
lufige hyne &amp; geswutelige him me sylfne.
 14.22. Iudas cwæð to him, næs na se Scarioth, Drihten,
hwæt ys geworden þæt þu wylt þe sylfne geswuteligan us næs
middanearde?
 14.23. Se Hælend andswarode &amp; cwæð to him, gif hwa me
lufað he hylt mine spræce &amp; min Fæder lufað hine &amp; we cumað
to him &amp; we wyrceað eardungstowa mid him.
 14.24. Se ðe me ne lufað ne hylt he mine spræce &amp; nis
hyt min spræc þe ge gehyrdon ac ðæs Fæder þe me sende.
 14.25. Ðas þing ic eow sæde þa ic mid eow wunode.
 14.26. Se haliga frofre gast þe Fæder sent on minum naman eow
lærð ealle þing &amp; he lærð eow ealle þa þing þe ic eow
secge.
 14.27. Ic læfe eow sibbe, ic sylle eow mine sibbe, ne sylle ic
eow sibbe swa middaneard sylþ; Ne sy eower heorte gedrefed ne ne forhtige.
 14.28. Ge gehyrdon þæt ic eow sæde, ic ga &amp; ic cume to
eow.
 14.28. Witodlice gif ge me lufedon ge geblissodon forþam þe ic
fare to Fæder forþam Fæder ys mara þonne ic.
 14.29. &amp; nu ic eow sæde ærðam þe hit gewurðe
þæt ge gelyfon þonne hit geworden bið.
 14.30. Ne sprece ic nu na fela wið eow.
 14.30. Ðyses middaneardes ealdor cymð &amp; he næfð nan
ðing on me ac þæt middaneard oncnawe þæt ic lufige Fæder &amp;
ic do swa Fæder me bebead; Arisað uton gan heonon.
 15.1. Ic eom soð wineard &amp; min Fæder ys eorðtilia.
 15.2. He deð ælc twig aweg on me þe blæda ne byrð &amp;
he feormað ælc þara þe blæda byrþ þæt hyt bere blæda ðe
swiðor.
 15.3. Nu ge synt clæne for þære spræce þe ic to eow
spræc.
 15.4. Wuniað on me &amp; ic on eow.
 15.4. Swa twig ne mæg blæda beran himsylf buton hit wunige on
winearde, swa ge ne magon eac buton ge wunion on me.
 15.5. Ic eom wineard &amp; ge synt twigu.
 15.5. Se ðe wunað on me &amp; ic on him se byrð mycle
blæda forðam ge ne magon nan ðing don butan me.
 15.6. Gif hwa ne wunað on me he byð aworpen ut swa twig &amp;
fordruwað &amp; hig gaderiað þa &amp; doð on fyr &amp; hig
forbyrnað.
 15.7. Gyf ge wuniað on me &amp; mine word wuniað on eow
biddað swa hwæt swa ge wyllon &amp; hyt byð eower.
 15.8. On ðam ys min Fæder geswutelod þæt ge beron mycle
blæda &amp; beon mine leorningcnihtas.
 15.9. &amp; ic lufode eow swa Fæder lufode me.
 15.9. Wuniað on minre lufe.
 15.10. Gif ge mine bebodu gehealdað ge wuniað on minre lufe,
swa ic geheold mines Fæder bebodu &amp; ic wunige on hys lufe.
 15.11. Ðas þing ic eow sæde þæt min gefea sy on eow
&amp; eower gefea sy gefulled.
 15.12. Ðis ys min bebod þæt ge lufion eow gemænelice swa
ic eow lufode.
 15.13. Næfð nan man maran lufe þonne ðeos ys þæt hwa
sylle his lif for his freondum.
 15.14. Ge synt mine frynd gif ge doð þa þing þe ic eow
bebeode.
 15.15. Ne telle ic eow to ðeowan forþam se ðeowa nat hwæt
se hlaford deð; Ic tealde eow to freondum forþam ic cyðde eow ealle þa
þing þe ic gehyrde æt minum Fæder.
 15.16. Ne gecure ge ma ac ic geceas eow &amp; ic sette eow þæt
ge gan &amp; blæda beron &amp; eowre blæda gelæston þæt Fæder
sylle eow swa hwæt swa ge biddað on minum haman.
 15.17. Ðas þing ic eow beode þæt ge lufion eow
gemænelice.
 15.18. Gif middaneard eow hatað witað þæt he hatede me
ær eow.
 15.19. Gif ge of middanearde wæron middaneard lufode þæt
his wæs.
 15.19. Forþam þe ge ne synt of middanearde ac ic eow geceas of
middanearde forði middaneard eow hatað.
 15.20. Gemunað minre spræce þe ic eow sæde, nis se
ðeowa mærra þonne his hlaford; Gif hi me ahton hi wyllað ehtan eower,
gif hi mine spræce heoldon hi healdað eac eowre.
 15.21. Ac ealle þas þing hi doð eow for minum naman forþam
hi ne cunnon þæne þe me sende.
 15.22. Gif ic ne come &amp; to him ne spræce næfdon hig nane
synne.
 15.22. Nu hi nabbað nane lade be hyra synne.
 15.23. Se þe me hatað hatað minne Fæder.
 15.24. Gif ic nane weorc ne worhte on him þe nan oðer ne worhte
næfdon hi nane synne; Nu hi gesawon &amp; hi hatedon ægðer ge me ge
minne Fæder.
 15.25. Ac þæt seo spræc sy gefylled þe on hyra æ
awriten ys þæt hi hatedon me buton gewyrhton.
 15.26. Ðonne se frefriend cymð þe ic eow sende fram Fæder,
soðfæstnysse gast þe cymð fram Fæder, he cyð gewitnesse be me
&amp; ge cyðað gewitnesse forðam ge wæron fram fruman mid me.
 16.1. Ðas ðing ic eow sæde þæt ge ne swicion.
 16.2. Hi doð eow of gesomnungum.
 16.2. Ac seo tid cymð þæt ælc þe eow ofslyhð wenþ
þæt he þenige Gode.
 16.3. &amp; þas ðing hig doð forþam þe hi ne cuþon
minne Fæder ne me.
 16.4. Ac þas þing ic eow sæde þæt ge gemunon, þonne
hyra tid cymð, þæt ic hit eow sæde; Ne sæde ic eow þas ðing
æt fruman forþam þe ic wæs mid eow.
 16.5. Nu ic fare to ðam þe me sende &amp; eower nan ne ahsað
me hwyder ic fare.
 16.6. Ac forþam þe ic spræc ðas þing to eow unrotnyss
gefylde eowre heortan.
 16.7. Ac ic secge soðfæstnysse, eow fremað þæt ic
fare.
 16.7. Gif ic ne fare ne cymð se frefriend to eow, witodlice gif
ic fare ic hyne sende to eow.
 16.8. &amp; þonne he cymð he þywþ þysne middaneard be
synne &amp; be rihtwisnysse &amp; be dome.
 16.9. Be synne, forþam hi ne gelyfdon on me.
 16.10. Be rihtwisnysse, forþam ic fare to Fæder &amp; ge me ne
geseoð.
 16.11. Be dome, forþam þyses middaneardes ealdur ys gedemed.
 16.12. Gyt ic hæbbe eow fela to secgenne ac ge hyt ne magun nu
acuman.
 16.13. Ðonne þære soþfæstnysse gast cymð he lærð
eow ealle soþfæstnysse; Ne sprycð he of him sylfon ac he sprycð þa
þing þe he gehyrð &amp; cyð eow ða þing þe towearde synt.
 16.14. He me geswutelað forþam he nimð of minum &amp; cyð
eow.
 16.15. Ealle þa þing þe min Fæder hæfð synt mine
forþig ic cwæð þæt he nimð of minum &amp; cyþ eow.
 16.16. Nu ymbe alytel ge me ne geseoð &amp; eft embe lytel ge me
geseoþ forþam þe ic fare to Fæder.
 16.17. Ða cwædon his leorningcnihtas him betwynan, hwæt ys
þæt he us segð, ymbe lytel ge me ne geseoð &amp; eft embe lytel &amp;
ge me geseoð &amp; þæt ic fare to Fæder?
 16.18. Hig cwædon witodlice, hwæt ys þæt he cwyþ, embe
lytel; We nytan hwæt he sprycð.
 16.19. Se Hælend wiste þæt hi woldon hyne ahsian &amp; he
cwæð to him, be þam ge smeageað betwynan eow forþam ic sæde, embe
lytel ge me ne geseoð &amp; eft embe lytel ge me geseoð.
 16.20. Soð ic eow secge þæt ge heofiað &amp; wepað,
middaneard geblissað, &amp; ge beoð unrote ac eower unrotnys byð gewend
to gefean.
 16.21. Ðænne wif cenð heo hæfð unrotnysse forþam þe
hyre tid com.
 16.21. Þonne heo cenð cnapan ne geman heo þære hefinysse
for gefean forþam mann byð acenned on middaneard.
 16.22. &amp; witodlice ge habbað nu unrotnysse, eft ic eow geseo
&amp; eower heorte geblissað &amp; nan man ne nimþ eowerne gefean fram
eow.
 16.23. &amp; on þam dæge ge ne biddað me nanes þinges.
 16.23. Soð ic eow secge gif ge hwæt biddað minne Fæder on
minum naman he hyt sylþ eow.
 16.24. Oþ þis ne bæde ge nan þing on minum naman.
 16.24. Biddað &amp; ge underfoð þæt eower gefea sy full.
 16.25. Ðas þing ic eow sæde on bigspellum.
 16.25. Seo tid cymð þænne ic eow ne sprece on bigspellum ac
ic cyðe eow openlice be minum Fæder.
 16.26. On ðam dæge ge biddað on minum naman &amp; ic eow ne
secge forþam ic bidde minne Fæder be eow witodlice se Fæder eow lufað
forþam þe ge lufedon me &amp; gelyfdon þæt ic com of Gode.
 16.28. Ic for fram Fæder &amp; com on middaneard, eft ic
forlæte middaneard &amp; fare to Fæder.
 16.29. His leorningcnihtas cwædon to him, nu ðu sprycst
openlice &amp; ne segst nan bigspell.
 16.30. Nu we witon þæt þu wast ealle ðing &amp; þe nis
nan þearf þæt ænig þe axie; On ðyson we gelyfað þæt þu
come of Gode.
 16.31. Se Hælend him andswarode &amp; cwæð, nu ge
gelyfað?
 16.32. Nu com tid &amp; cymð þæt ge tofaron æghwylc to
his agenon &amp; forlæton me anne; &amp; ic ne eom ana forþam min Fæder
is mid me.
 16.33. Ðas þing ic eow sæde þæt ge habbon sibbe on me.
 16.33. Ge habbað hefige byrðene on middanearde ac getruwiað,
ic forswiðde middaneard.
 17.1. Ðas þing se Hælend spræc &amp; ahof upp his eagan
to heofenum &amp; cwæð, Fæder, tid ys cumen; Geswutela þinne sunu
þæt þin sunu geswutelige þe.
 17.2. &amp; swa þu him sealdest anweald ælces mannes, þæt
he sylle ece lif eallum þam þe þu him sealdest.
 17.3. Ðis ys soðlice ece lif þæt hi oncnawon þæt þu
eart an soþ God &amp; se ðe þu sendest Hælynde Crist.
 17.4. Ic þe geswutelode ofer eorþan.
 17.4. Ic geendode þæt weorc þæt þu me sealdest to
donne.
 17.5. &amp; nu ðu, Fæder, gebeorhta me mid þe sylfon
ðære beorhtnysse þe ic hæfde myd þe ærðam þe middaneard
wære.
 17.6. Ic geswutolode þinne naman þam mannon þe ðu me
sealdest of middanearde; Hig wæron þine &amp; þu hy sealdest me &amp; hi
geheoldon þine spræce.
 17.7. Nu hi gecneowon þæt ealle þa þing þe þu me
sealdest synd of ðe forþam ic sealde him þa word ðe ðu sealdest me.
 17.8. &amp; hig underfengon &amp; oncneowon soðlice þæt ic
eom of þe &amp; hig gelyfdon þæt þu me sendest.
 17.9. Ic bidde for hig.
 17.9. Ne bidde ic for middanearde ac for þa þe ðu me sealdest
forþam hi synt þine.
 17.10. &amp; ealle þine synt mine &amp; þine synt mine &amp; ic
eom geswutelod on him.
 17.11. &amp; nu ic ne com on middanearde &amp; hi synt on
middanearde &amp; ic cume to ðe; On ðære tide se Hælend beheold his
leorningcnihtas &amp; cwæð, haliga Fæder, heald on ðinum naman
þæt þu me sealdest þæt hi syn an swa wyt synt.
 17.12. Þa ic wæs mid him ic heold hi on þinum naman.
 17.12. Ic heold þa þe þu me sealdest &amp; ne forwearð hyra
nan buton forspillydnysse bearn þæt þæt halige gewrit sy gefylled.
 17.13. Nu ic cume to þe &amp; ðas þing ic sprece on
middanearde þæt hi habbon minne gefean gefyllydne on him sylfon.
 17.14. Ic sealde him þine spræce &amp; middaneard hi hæfde
on hatunge forþam hi ne synt of middanearde swa ic eac ne eom of
middanearde.
 17.15. Ne bidde ic þæt þu hi nyme of middanearde ac þæt
þu hi gehealde of yfele.
 17.16. Ne synt hi of middanearde swa ic ne eom of middanearde.
 17.17. Gehalga him soþfæstnysse, þin spræc ys
soðfæstnyss.
 17.18. Swa þu me sendest on middaneard ic sende hi on
middaneard.
 17.19. &amp; for hig ic halgige me sylfne þæt hig syn eac
gehalgode on soðfæstnysse.
 17.20. Witodlice ne gebidde ic for hi ane ac eac for ða þe gyt
sceolon gelyfan þurh hyra word on me þæt ealle syn an swa þu Fæder
eart on me &amp; ic eom on ðe þæt hig syn eac an on unc þæt
middaneard gelyfe þæt þu me sendest.
 17.22. &amp; ic sealde him þa beorhtnysse þe ðu me sealdest
þæt hi syn an swa wyt syn an.
 17.23. Ic eom on him &amp; þu eart on me þæt hi syn geendode
on an þæt middaneard oncnawe þæt þu me sendest &amp; lufodest.
 17.24. Fæder, ic wylle þæt þa þe þu me sealdest syn
mid me þar ic eom þæt hig geseon mine beorhtnysse þe þu me sealdest
forþam þu lufodest me ær middaneard gesett wæs.
 17.25. La rihtwisa Fæder, middaneard þe ne gecneow witodlice
ic ðe gecneow &amp; hi oncneowon þæt þu me sendyst.
 17.26. &amp; ic him cyðde ðinne naman &amp; gyt wylle cyþan
þæt seo lufu ðe þu me lufodest sy on him &amp; ic eom on him.
 18.1. Þa se Hælend þas þing cwæð þa eode he ofer
ða burnan Cedron ðær wæs an wyrtun into þam he eode &amp; his
leorningcnihtas.
 18.2. Witodlice Iudas þe hyne belæwde wiste þa stowe
forþam þe se Hælend oftrædlice com ðyder mid his leorningcnihton.
 18.3. Þa underfeng Iudas þæt folc &amp; þa þegnas æt
þam bisceopum &amp; æt ðam Phariseon &amp; com þyder mid leohtfatum
&amp; mid blasum &amp; mid wæpnum.
 18.4. Witodlice se Hælend wiste ealle þa þing þe him
towearde wæron; He eode ða forð &amp; cwæð to him, hwæne sece
ge?
 18.5. Hig andswaredon him &amp; cwædon, ðone Nazareniscean
Hælend.
 18.5. Se Hælend cwæð, ic hit eom; Soðlice Iudas þe hine
belæwde stod mid him.
 18.6. Ða he openlice sæde, ic hit eom, ða eodon hig
underbæc &amp; feollon on ða eorþan.
 18.7. Eft he hi axode, hwæne sece ge?
 18.7. Hi cwædon, þone Nazareniscean Hælend.
 18.8. Se Hælend him andswarode, ic sæde eow þæt ic hit
eom, gif ge witodlice me seceað lætað þas faran, þæt seo spræc
wære gefylled þe he cwæð þæt ic nanne þæra ne forspille
þe ðu me sealdest.
 18.10. Witodlice Simon Petrus ateah his swurd &amp; sloh ðæs
bisceopes þeowan &amp; acerf him of þæt swyðre eare; þæs þeowan
nama wæs Malchus.
 18.11. Ða cwæð se Hælend to Petre, do þin swurd on
scæaðe.
 18.11. Þone calic þe min Fæder me sealde ne drince ic hine?
 18.12. Ðæt folc &amp; se ealdor &amp; þæra Iudea ðegnas
namon ðæne Hælend &amp; bundon hine &amp; læddon hine ærest to
Annan se wæs Caiphas sweor &amp; se Caiphas wæs ðæs geares bisceop.
 18.14. Witodlice Kaiphas dihte ðam Iudeon &amp; cwæð
þæt hyt wære betere þæt an man swulte for folc.
 18.15. Simon Petrus fylide þam Hælende &amp; oðer
leorningcniht.
 18.15. Se oðer leorningcniht wæs ðam bisceope cuð &amp; he
eode inn mid þam Hælende on ðæs bisceopes cauertun.
 18.16. Petrus stod æt ðære dura þærute.
 18.16. Þa eode se leorningcniht ut þe wæs ðæs bisceopes
cuða &amp; cwæð to ðære dureþinene &amp; lædde Petrum inn.
 18.17. Ða cwæð seo duruðinen to Petre, cwyst ðu, eart
ðu of ðyses leorningcnihtum; ða cwæð he, nicc ne eom ic.
 18.18. Ða þeowas &amp; ða þegnas stodon æt ðam gledon
&amp; wyrmdon hig forþam hit was ceald; Witodlice Petrus stod mid him &amp;
wyrmde hyne.
 18.19. Se bisceop axode þone Hælend embe his leorningcnihtas
&amp; embe his lare.
 18.20. Ða andswarode se Hælend &amp; cwæð, ic sprece
openlice to middanearde &amp; ic lærde symble on gesomnunge &amp; on temple
þar ealle Iudeas togædere comon &amp; ic ne spæc nan þing digelice.
 18.21. Hwi axast ðu me?
 18.21. Axa þa þe gehyrdon hwæt ic to him spræce.
 18.21. Hi witon þa ðing þe ic him sæde.
 18.22. Ða he þis cwæð þa sloh an ðæra þena þe
ðar stodon ðæne Hælend mid his handa &amp; cwæð, andswarast ðu
swa ðam bisceope.
 18.23. Se Hælend andswarode him &amp; cwæð, gif ic yfele
spræce cyð gewittnysse be yfele; Gif ic wel spræce hwi beatst þu me?
 18.24. Ða sende Annas hine to þam bisceope gebundene.
 18.25. &amp; Symon Petrus stod &amp; wyrmde hyne.
 18.25. Ða cwædon hi to him, cwyst þu, eart þu of his
leorningcnihton; He wiðsoc &amp; cwæð, ic ne eom.
 18.26. Ða cwæð an ðæs bisceopes þeowena hys cuða
þæs eare sloh Petrus of, hu ne geseah ic ðe on ðam wyrtune mid hym?
 18.27. Petrus þa eft wiðsoc &amp; sona se cocc creow.
 18.28. Ða gelæddon hi þone Hælend to Caiphan on þæt
domern.
 18.28. Hit wæs þa morgen &amp; hig sylue ne eodon into ðam
domerne þæt hyg næron besmitene ac þæt hi æton hyra Eastron.
 18.29. Þa eode Pilatus ut to him &amp; cwæð, hwylce wrohte
bringe ge ongean þysne man?
 18.30. Hig andswaredon &amp; cwædon to him, gif he nære
yfeldæde ne sealde we hine ðe.
 18.31. Þa cwæð Pilatus to him, nimað hine &amp; demað
him be eowre æ, ða cwædon þa Iudeas to him, us nis na alyfed þæt
we ænine mann ofslean, þæt þæs Hælendes spræc wære
gefylled þe he cwæð þa he geswutelode hwylcon deaðe he swulte.
 18.33. Ða eode Pilatus eft into þam domerne &amp; clypode
ðæne Hælend &amp; cwæð to him, eart ðu Iudea cining?
 18.34. Ða andswarode se Hælend him &amp; cwæð, cwyst þu
þis of ðe sylfum hwæðer ðe hyt þe oðre sædon.
 18.35. Pilatus him andswarode &amp; cwæð, cwyst þu, eom ic
iudeisc?
 18.35. Þin þeod &amp; þine bisceopas ðe sealdon me; Hwæt
dydest ðu?
 18.36. Ða cwæð se Hælend, min rice nys of ðyson
middanearde.
 18.36. Gif min rice wære of ðyson middanearde witodlice mine
þegnas fuhton þæt ic nære geseald Iudeon; Nis min rice of ðyson
middanearde.
 18.37. Ða cwæð Pilatus to him, eart ðu witodlice cyning?
 18.37. Se Hælend him andswarode &amp; cwæð, ðu hit segst
þæt ic eom cyng; On ðam ic eom geboren &amp; to þam ic com on
middaneard þæt ic cyðe soþfæstnysse; ælc þæra þe ys on
soðfæstnysse gehyrð mine stefne.
 18.38. Ða cwæð Pilatus to him, hwæt ys soðfæstnyss?
 18.38. &amp; þa he ðis cwæð þa eode he eft ut to þam
Iudeon &amp; cwæð to him, ne funde ic nanne gylt on ðyson menn.
 18.39. Hit ys eowor gewuna þæt ic forgyfe eow anne mann on
Eastron; Wylle ge þæt ic forgyfe eow Iudea cyning?
 18.40. Hig clypodon ealle &amp; cwædon, na ðysne ac
Barrabban.
 18.40. Witodlice Barrabbas wæs þeof.
 19.1. Ða nam Pilatus þone Hælend &amp; swang hyne.
 19.2. &amp; þa þenas wundon þyrnenne cynehelm &amp; asetton
hyne on his heafod &amp; scryddon hyne mid purpuran reafe &amp; hi comon to hym
&amp; cwædon, hal beo ðu Iudea cyning.
 19.3. &amp; hi plætton hyne mid hyra handum.
 19.4. Ða eode Pilatus eft ut &amp; cwæð, nu ic hyne læde
hider ut to eow þæt ge ongyton þæt ic ne funde nanne gylt on him.
 19.5. Þa eode se Hælend ut &amp; bær þyrnenne cynehelm
&amp; purpuren reaf &amp; sæde him, her is mann.
 19.6. Witodlice þa þa bisceopas &amp; ða þegnas hine
gesawon ða clypodon hig &amp; cwædon, Hoh hyne, hoh hyne; ða cwæð
Pilatus to him, nime ge hine &amp; hoð; Ic ne funde nanne gylt on him.
 19.7. Þa Iudeas him andswaredon &amp; cwædon, we habbað æ
&amp; be ure æ he sceal sweltan forþam þe he cwæð þæt he
wære Godes sunu.
 19.8. Þa Pilatus gehyrde þas spræce þa ondred he him
þæs þe swiðor &amp; eode eft into þam domerne &amp; cwæð to
ðam Hælende, hwanon eart ðu; Witodlice se Hælend him ne sealde nane
andsware.
 19.10. Þa cwæð Pilatus to him, hwi ne sprycst ðu wiþ
me?
 19.10. Nast þu þæt ic hæbbe mihte þe to honne &amp; ic
hæbbe mihte þe to forlætene?
 19.11. Se Hælend him andswarode, næfst þu nane mihte ongean
me buton hyt wære þe ufan geseald forþam se hæfð maran synne se
ðe me þe sealde.
 19.12. &amp; syððan sohte Pilatus hu he hyne forlete.
 19.12. Ða Iudeas clypodon &amp; cwædon, gif þu hine
forlætst ne art ðu þæs Caseres freond; ælc þæra þe hyne to
cynge deð ys þæs Caseres wiðersaca.
 19.13. Ða Pilatus þas spræce gehyrde þa lædde he ut
þone Hælend &amp; sæt ætforan þam domsetle on ðære stowe þe
is genemned Lithostratos &amp; on Ebreisc Gabbatha.
 19.14. Hit wæs þa Eastra gegearcungdæg &amp; hyt wæs seo
syxte tid.
 19.14. Ða cwæð he to ðam Iudeon, her ys eower cyning.
 19.15. Hi clypodon ealle &amp; cwædon, nim hyne, nim hyne, &amp;
hoh; ða cwæð Pilatus, sceal ic hon eowerne cyning; Him andswaredon þa
bisceopas &amp; cwædon, næbbe we nanne cyning buton Kasere.
 19.16. Ða sealde he hyne hym to ahonne, ða namon hy þone
Hælend &amp; tugon hine ut.
 19.17. &amp; bæron his rode mid him on þa stowe þe ys
genemned Heafodpannan stow &amp; on Ebreisc Golgotha.
 19.18. Þær hi hyne ahengon &amp; twegen oðre mid him on twa
healfa &amp; þæne Hælend on middan.
 19.19. Witodlice Pilatus wrat ofergewrit &amp; sette ofer his rode
þær wæs ongewriten, þis ys se Nazareniscea Hælend Iudea cyning.
 19.20. Manega ðæra Iudea ræddon þiss gewrit forþam þe
þeo stow wæs gehende þære ceastre þær se Hælend wæs
ahangen; Hit wæs awriten Ebreisceon stafon &amp; Grecisceon &amp; Leden
stafon.
 19.21. Ða cwædon þa bisceopas to Pilate, ne writ ðu Iudea
cyng ac þæt he cwæde, ic eom, Iudea cyning.
 19.22. Ða cwæð Pilatus, ic wrat þæt ic wrat.
 19.23. Ða þa cempan hine ahengon hi namon his reaf &amp;
worhton feower dælas ælcon cempan anne dæl &amp; tunecan; Seo tunece
wæs unasiwod &amp; wæs eall awefen.
 19.24. Ða cwædon hi him betweonan, ne slite we hy ac uton
hleotan hwylces ures heo sy, þæt þæt halige gewrit sy gefylled þe
þus cwyþ, hi todældon him mine reaf &amp; ofer mine reaf hi wurpon
hlott; Witodlice þus dydon þa cempan.
 19.25. Ða stodon wið þa rode þæs Hælendes modor &amp;
his modor swustor Maria Cleophe &amp; Maria Magdalenisce.
 19.26. Ða se Hælend geseah his modor &amp; þæne
leorningcniht standende þe he lufode þa cwæþ he to his meder, wif, her
ys þin sunu.
 19.27. Eft he cwæð to þam leorningcnihte, her ys þin
modor.
 19.27. &amp; of þære tide se leorningcniht hi nam to him.
 19.28. Æfter ðyson þa se Hælend wiste þæt ealle
ðing wæron geendode þæt þæt halige gewrit wære gefylled þa
cwæð he, me þyrst.
 19.29. Ða stod an fæt full ecedes.
 19.29. Hi bewundon ane springan mid ysopo, seo wæs full ecedes,
&amp; setton to his muðe.
 19.30. Þa se Hælend onfeng þæs ecedes ða cwæð he,
hyt ys geendod.
 19.30. &amp; he ahylde his heafod &amp; agef his gast.
 19.31. Ða Iudeas bædon Pilatum þæt man forbræce hyra
sceancan and lete hi nyðer forþam þe hit wæs gegearcungdæg þæt
þa lichaman ne wunodon on rode o restedæge; Se dæg wæs mære
restedæg.
 19.32. Ða comon þa cempan &amp; bræcon ærest ðæs
sceancan þe mid him ahangen wæs.
 19.33. Þa hi to þam Hælende comon &amp; gesawon þæt he
dead wæs ne bræcon hi na his sceancan.
 19.34. Ac an þære cempena geopenode his sidan mid spere &amp;
hrædlice þar fleow blod ut &amp; wæter.
 19.35. &amp; seðe hit geseah cyðde gewitnesse &amp; his
gewitnes is soð &amp; he wat þæt he soð sæde þæt ge gelyfon.
 19.36. Ðas þing wæron gewordene þæt þæt gewrit
wære gefylled, ne forbræce ge nan ban on him, hig geseoð on hwæne
hig onfæstnodon.
 19.38. Witodlice Iosep fram Arimathea bæd Pilatus þæt he
moste niman þæs Hælendes lichaman forþam þe he wæs þæs
Hælendes leorningcniht; þis he dyde dearnunga for þære Iudea ege;
&amp; Pilatus him lyfde; ða com he &amp; nam þæs Hælendes lichaman.
 19.39. &amp; Nichodemus com ðyder se þe ærest com to þam
Hælende on niht &amp; brohte wyrtgemang &amp; alewan swylce hundteonti
boxa.
 19.40. Hig namon þæs Hælendes lichaman &amp; bewundon hine
mid linenum claðe mid wyrtgemangum swa Iudea þaw ys to bebyrgenne.
 19.41. Witodlice þar wæs wyrtun on ðære stowe þar se
Hælend ahangen wæs &amp; on þam wyrtune wæs niwe byrgen on þære
þa gyt nan mann næs aled.
 19.42. Soðlice þar hig ledon þone Hælend forþam
þæra Iudea gearcung wæs wið þa byrgene.
 20.1. Witodlice on anon restedæge seo Magdalenisce Maria com on
mergen ær hit leoht wære to þære byrgenne &amp; heo geseah þæt
se stan aweganumen wæs fram þære byrgynne.
 20.2. Ða arn heo &amp; com to Simone Petre &amp; to þam oðron
leornigcnihte þe se Hælend lufode &amp; heo cwæð to him, hi namon
Drihten of byrgene &amp; we nyton hwar hi hyne ledon.
 20.3. Petrus eode ut &amp; se oðer leorningcniht &amp; comun to
þære byrgene.
 20.4. Witodlice hig twegen urnon ætgædere &amp; se oðer
leorningcniht forarn Petrus forne &amp; com raðor to ðære byrgenne.
 20.5. &amp; þa he nyðerabeah he geseah þa linwæda licgan
&amp; ne eode þeah in.
 20.6. Witodlice Simon Petrus com æfter him &amp; eode into
ðære byrgene &amp; he geseah linwæda licgean.
 20.7. &amp; þæt swatlin þe wæs uppan his heafde ne læg
hyt na mid þam linwædon ac onsundron gefealden on anre stowe.
 20.8. Ða eode eac in se leorningcniht þe ærest com to
ðære byrgene &amp; geseah &amp; gelyfde.
 20.9. Witodlice þa gyt hi ne cuðon hali gewrit þæt hit
gebyrede þæt he sceolde fram deaðe arisan.
 20.10. Ða foron eft þa leornintcnihtas to þam oðron.
 20.11. Witodlice Maria stod þarute æt ðære byrgyne &amp;
weop.
 20.11. &amp; þa heo weop heo abeah nyðer &amp; beseah innan
þa byrgene &amp; geseah twegen englas sittan mid hwiton reafe anne æt
þam heafdon &amp; oðerne æt þam fotum þær ðæs Hælendes
lic aled wæs.
 20.13. Hi cwædon to hyre, wif, hwi wepst þu?
 20.13. Þa cwæð heo to hym, forþam hi namon minne Drihten
&amp; ic nat hwar hi hine ledon.
 20.14. Ða heo þas þing sæde þa bewende heo hi onbæc
&amp; geseah hwar se Hælend stod &amp; heo nyste þæt hyt se Hælend
wæs.
 20.15. Ða cwæð se Hælend to hyre, wif, hwi wepst ðu?
 20.15. Hwæne secst þu?
 20.15. Heo wende þæt hit se wyrtweard wære &amp; cwæð
to him, leof, gif þu hine name sege me hwar þu hine ledest &amp; ic hine
nime.
 20.16. Ða cwæð se Hælend to hyre, Maria.
 20.16. Heo bewende hi &amp; cwæð to him, Rabboni, þæt ys
gecweden, Lareow.
 20.17. Ða cwæð se Hælend to hyre, ne æthrin þu min.
 20.17. Nu gyt ic ne astah to minon Fæder; Gang to minon
broþron &amp; sege him, ic astige to minon Fæder and to eowron Fæder
&amp; to minon Gode &amp; to eowron Gode.
 20.18. Ða com seo Magdalenisce Maria &amp; cyðde þam
leorningcnihton &amp; cwæð, ic geseah Drihten &amp; þas þing he me
sæde.
 20.19. Ða hit wæs æuen on anon þæra restedaga &amp;
ða dure wæron belocene ðær þa leorningcnihtas wæron gegaderode
for ðæra Iudea ege; se Hælend com &amp; stod tomiddes hyra &amp;
cwæð to him, si sibb mid eow.
 20.20. &amp; þa he þæt cwæð he ætywde him his handa
&amp; his sidan.
 20.20. Ða leorningcnihtas wæron bliþe þa hi hæfdon
Drihten gesewen.
 20.21. He cwæð eft to him, si sib mid eow.
 20.21. Swa swa Fæder me sende ic sende eow.
 20.22. Ða he þæt cwæð þa bleow he on hi &amp;
cwæð to him, underfoð haline gast.
 20.23. Þæra synna þe ge forgyfað hig beoð him forgyuene
&amp; þara þe ge healdað hig beoþ gehealdene.
 20.24. Witodlice Thomas an of þam twelfon þe ys gecweden
Didimus, þæt ys, Gelicust on ure geþeode, he næs mid him þa se
hælend com.
 20.25. Ða cwædon ða oðre leorningcnihtas to him, we
gesawon Drihten.
 20.25. Ða cwæð he to him, ne gelyfe ic buton ic geseo
þæra nægela fæstnunge on his handa &amp; ic do minne finger on
ðære nægela stede &amp; do mine hand to his sidan.
 20.26. &amp; eft æfter eahta dagun his leorningcnihtas wæron
inne &amp; þomas mid him; Se Hælend com belocenum duron &amp; stod
tomiddes him &amp; cwæð, sy eow sib.
 20.27. Syððan he sæde, þome, do ðinne finger hider &amp;
geseoh mine handa &amp; nim þine hand &amp; do on mine sidan &amp; ne beo
þu ungeleaffull.
 20.28. Ðomas andswarode &amp; cwæð to him, þu, min God
&amp; min Drihten.
 20.29. Se Hælend cwæð to him, þu gelyfdest forþam þu
me gesawe.
 20.29. Þa synt eadige þe ne gesawon &amp; gelyfdon.
 20.30. Witodlice manega oðre tacen se Hælend worhte on his
leorningcnihta gesyhþe þe ne synt an þysse bec awritene.
 20.31. Witodlice þas þing synt awritene þæt ge gelyfon
þæt se Hælend ys Crist Godes sunu &amp; þæt ge habbað ece lif
þonne ge gelyfaþ on his naman.
 21.1. Eft æfter þan se Hælend hine geswutelode þus æt
ðære Tiberiadiscan sæ.
 21.2. Simon Petrus &amp; Thomas ðe ys gecweden, gelicost,
wæron ætgædere &amp; Nathanael se wæs of Chana Galilææ &amp;
Zebedeus suna &amp; oðre twegen þæra leorningcnihta.
 21.3. Ða cwæð Simon Petrus to him, ic wylle gan on fixað.
 21.3. Þa cwædon hi to him, &amp; we wyllað gan mid þe,
&amp; hi eodon ut &amp; eodon on scip &amp; ne fengon nan þing on þære
nihte.
 21.4. Witodlice on ærnemergen se Hælend stod on þam
strande, ne gecneowon þeah ða leorningcnihtas þæt hit se Hælend
wæs.
 21.5. Ða cwæð se Hælend to him, cnapan, cweðe ge
hæbbe ge sufol?
 21.5. Hig andswarodon him &amp; cwædon, nese.
 21.6. He cwæð to him, lætað þæt nett on þa
swiðran healfe þæs rewettes &amp; ge gemetað; Hig leton witodlice
&amp; ne mihton hit ateon for ðæra fixa mænigu.
 21.7. Witodlice se leorningcniht þe se hælend lufode cwæð
to Petre, hit ys Drihten; ða Petrus gehyrde þæt hit Drihten wæs þa
dyde he on his tunecan &amp; begyrde hine witodlice he wæs ær nacod &amp;
scet innan sæ.
 21.8. Ða oðre leorningcnihtas reowon þarto, hi wæron
unfeor fram lande swylce hit wære twa hund elna, &amp; tugon hyra fiscnett.
 21.9. Ða hig on land eodun hi gesawon licgan gleda &amp; fisc
þær on fyr &amp; hlaf.
 21.10. Ða cwæð se Hælend to him, bringað þa fixas
þe ge nu gefengon.
 21.11. Simon Petrus eode upp &amp; teh his nett on land micelra
fixa full, þæra wæs hundteontig &amp; ðreo &amp; fiftig, &amp; ða
hyra swa fela wæs næs þæt net tobrocen.
 21.12. Ða cwæð se Hælend to him, gað hider &amp;
etað.
 21.12. And nan þæra þe þar sæt ne dorste hine axian
hwæt he wære, hi wiston þæt hit wæs Drihten.
 21.13. &amp; se Hælend com &amp; nam hlaf &amp; eac fisc &amp;
sealde him.
 21.14. On ðyson wæs se Hælend þriwa geswutelud his
leorningcnihton þa he aras of deaðe.
 21.15. Ða hi æton þa cwæð se Hælend to Simone Petre,
Simon Iohannis, lufast ðu me swiðor þænne ðas; He cwæð to him,
gea Drihten, þu wast þæt ic þe lufige; He cwæð to him, heald mine
lamb.
 21.16. He cwæð eft to him, Simon Iohannis, lufast ðu me; He
cwæð to him, gea Drihten, þu wast þæt ic ðe lufige, ða
cwæð he to him, heald mine lamb.
 21.17. He cwæð þriddan siðe to him, Simon Iohannis, lufast
ðu me; ða wæs Petrus sarig forþam þe he cwæð þriddan siðe
to him, lufast þu me; And he cwæð to him, Drihten, þu wast ealle
þing, þu wast þæt ic þe lufige; ða cwæð he to him, heald mine
sceap.
 21.18. Soð ic secge þe, þa þu gingra wære þu gyrdest
þe &amp; eodest þær þu woldyst; Witodlice þonne þu ealdast þu
strecst þine handa &amp; oðer þe gyrt &amp; læt þyder þe þu
nelt.
 21.19. Ðæt he sæde witodlice &amp; tacnude hwylcon deaðe
he wolde God geswuteligan; And þa he þæt sæde þa cwæð he to
him, fylig me.
 21.20. Ða Petrus hine bewende þa geseah he þæt se
leorningcniht him fylide þe se hælend lufode, se þe hlinode on
gebeorscype ofer his breost &amp; cwæð, Drihten, hwæt ys se ðe
belæwð?
 21.21. Witodlice þa Petrus þysne geseah þa cwæð he to
þam Hælende, Drihten, hwæt sceal þes?
 21.22. Ða cwæð se Hælend to him, ic wylle þæt he
wunige ðus oð ic cume; Cwæð to þe, fylig ðu me.
 21.23. Witodlice ðeos spræc com ut gemang broþrum þæt
se leorningcniht ne swylt; &amp; ne cwæð se Hælend to him, ne swylt he,
ac ðus ic wylle þæt he wunige oð ic cume, cwæð to þe.
 21.24. Þis ys se leorningcniht þe cyð gewitnysse be þyson
&amp; wrat ðas þing and witon þæt hys gewrit ys soð.
 21.25. Witodlice oðre manega þing synt þe se Hælend
worhte.
 21.25. Gif ða ealle awritene wæron ic wene ne mihte þes
middaneard ealle þa bec befon.

END_TEXT
START_TEXT

Jn (Warn 30)
B8.4.6.
John (London, British Library, MS. Cotton Vespasian D.XIV): Warner 1917, 77.



 14.1. Johannes se godspellere awrat hu se Hælend spæc to his
leorningcnihten &amp; cwæð, Ne beo eower heorte gedrefed; Ge gelefeð on
God, belefeð eac on me.
 14.2. On mines Fæder huse byð feala wunungen; Gyf hit
oðerlucar wære, ic eow hæfde gesæd, for ic fare to gearechigen eow
styde.
 14.3. &amp; gyf ic fare &amp; gearchie eow þone styde, eft ic
cume &amp; genyme eow to me sylfen, þæt ge beon þær, þære ic
beo.
 14.5. Thomas him cwæð to, Drihten nyten we hwyder þu
færst, &amp; hwu muge we þone weig cunnen?
 14.6. Se Hælend cwæð, Ic eam se weig, &amp;
soðfæstnysse, &amp; lif; Ne cumð nan mann to minen Fæder bute þurh
me.
 14.7. Gyf ge gecneowen me, ge gecneowen gewiss minne Fæder,
&amp; heonenforð ge hine gecnaweð, &amp; ge hine habbeð gesegen.
 14.8. Þa cwæð Philippus, Drihten, æteowe us þone
Fæder, þonne habbe we genoh.
 14.9. Se Hælend cwæð, Swa mycelne fyrst ic habbe mid eow
gewuned, &amp; ge me ne gecnaweð Philippe; Se mann þe me gesicð, he
gesicð eac minne Fæder; Hwu segst þu, Sceawe us þone Fæder?
 14.10. Ne gelefst þu þæt ic beo on mine Fæder &amp; se
Fæder is on me?
 14.10. Þa word þe ic to eow speca, ne speca ic heo fram me
sylfen, ac min Fæder wunigende on me, he deð þa weorc.
 14.11. Gelefe ge þæt ic eam on þan Fæder &amp; se
Fæder on me, gelyfeð hure for þa sylfen weorcan.
 14.12. Soð ic eow secge, se mann þe on me belefð, þa weorc
þe ic wyrce he wyrcð, &amp; get mare he wyrcð, for ic fare to minen
Fæder.
 14.13. &amp; eall þæt ge beseceð æt mine Fæder on
minen name, eall ic hit do.

END_TEXT
START_TEXT

Jn (Nap)
B8.4.9.
John (Oxford, Bodleian Library, MS. Eng. Bib. C.2): Napier 1891, 257-61.



 2.6. Wæterfatu æfter Iudea geclænsunge, ælc wæs on
twegra sestra gemete oððe on þreora.
 2.7. Þa bead se Hælend þæt hig þa fatu mid wætere
gefyldon and hi gefyldon ða oð ðone brerd.
 2.8. Ða cwæð se Hælynd, hladað nu and berað þære
drihte ealdre; And hi namon.
 2.9. Þa se drihte ealdor ðæs wines on byrgde ðe of þam
wætere geworden wæs he nyste hwanon hyt com; þa ðenas soðlice
wiston ðe þæt wæter hlodon; Se drihte ealdor clypode þone brydguman
and cwæð to him, ælc man sylð æryst god win and þonne hi
druncene beoð þæt ðe wyrse byð; þu geheolde þæt gode win oð
ðis.
 2.11. Þis wæs þæt forme tacn ðe se Hælynd worhte on
Chanaan Galile&e; and geswutelode hys wuldor and hys leorningcnihtas gelyfdon
on hyne.
 2.12. Æfter ðison he and hys modor and hys gebroðru and hys
leorningcnihtas foron to Capharnaum and wunodon ðær feawa daga.
 2.13. And hyt wæs neah Iudea eastron and se Hælynd for to
Ierusalem.
 2.14. And gemette on þam temple ða ðe sealdon oxan and sceap
and culfran and sittende myneteras.
 2.15. And he worhte swipan of strengon and hi ealle of þam temple
adraf ge sceap ge oxan and he ageat ðara mynetera feoh and towearp hyra mysan
and sæde þam ðe þa culfran cypdon, doð þas ðing heonun.
 2.16. Ne wyrce ge mines Fæder hus to mangunghuse.
 2.17. Ða gemundon hys leorningcnih awriten ys, þines huses
anda me.
 2.18. Him þa Iudeas and cwædon, hwylc ta forðam þe ðu
þas ðing dest ?
 2.19. Se Hælynd him andswarude and cwæð, towurpað þis
templ and ic hyt arære binnan þrim dagon.
 2.20. Þa Iudeas cwædon to him, ðis templ wæs getimbrod on
syx and feowertigon wintron and arærst þu hyt on ðrim dagon?
 2.21. Soðlice he hyt cwæð be hys lichaman temple.
 2.22. Þa he of deaðe aras ða gemundon hys leorningcnihtas
þæt he hyt be him sylfum cwæð and hi gelyfdon halegum gewrite and
ðære spræce þe se Hælynd spræc.
 2.23. Ða he wæs on Ierusalem on eastron on freolsdæge
manega gelyfdon on hys naman ða hi gesawon þa tacna ðe he worhte.
 2.24. Se Hælynd ne geswutelode hyne sylfne him forþam he
cuðe hi ealle and forþam him næs nan ðearf þæt ænig man
sæde gewitnesse be men; He wiste witodlice hwæt wæs on men.
 3.1. Soðlice sum Phariseisc man wæs genemned Nichodemus se
wæs Iudea ealdor.
 3.2. Þes com to him on niht and cwæð to him, rabbi, þæt
ys lareow, we witon þæt ðu come fram Gode; Ne mæg nan man þas tacn
wyrcan þe ðu wyrcst buton God beo mid him.
 3.3. Se Hælynd him andswarude and cwæð, sod ic ðe secge
buton hwa beo edniwan gecenned ne mæg he geseon Godes rice.
 3.4. Þa cwæð Nichodemus to him, hu mæg man beon eft
acenned þonne he byð eald; Cwyst ðu mæg he eft cuman on hys modor
innoð and beon eft acenned?
 3.5. Se Hælynd him andswarude and cwæð, soð ic þe secge
buton hwa beo geedcenned of wætere ne mæg he in faran on Godes ric.
 3.6. Flæsce þæt ys flæsc and þæt ðe of gaste
þæt/ ys gast.
 3.7. Ne wundra þu forðam ðe ic sæde þe, eow gebyrað
þæt ge beon acennede edniwan.
 3.8. Gast oreðað þær he wyle and ðu gehyrst hys stefne
and þu nast hwanon he cymð ne hwæder he gæð; Swa ys ælc ðe
acenned ys of gaste.
 3.9. Þa andswarude Nichodemus and cwæð, hu magon þas
ðing þus gewurðan.
 3.10. Se Hælynd andswarode and cwæð to him, ðu eart
lareow Israhela folce and ðu nast þas ðing.
 3.11. Soð ic ðe secge þæt we sprecað þæt we witon
and we cyðað þæt we gesawon and ge ne underfoð ure cyðnysse.
 3.12. Gyf ic eow eorðlice ðing sæde and ge ne gelyfað
humeta gelyfe ge gyf ic eow heofonlice ðing secge?
 3.13. And nan man ne astyhð to heofonum buton se ðe nyðer com
of heofonum, mannes sunu se ðe com of heofonum.
 3.14. And swa swa Moyses þa nædran uppahof on þam westene
swa gebyrað þæt mannes sunu beo uppahafen.
 3.15. Þæt nan ðara ne forwurðe þe on hyne gelyfð ac
hæbbe ðæt ece lif.
 3.16. God lufode middaneard swa þæt he sealde hys ancennedan
sunu þæt nan ne forwurðe þe on hyne gelyfð ac hæbbe þæt ece
lif.
 3.17. Ne sende God hys sunu on middaneard demde middanearde ac
þæt middaneard sy gehæled hyne.
 3.18. Ne byð þam gedemed ðe on hyne gelyfð.
 3.18. Se ðe him byð gedemed forþam ðe he ne gelyfde on
þæs/ acennedan Godes suna.
 3.19. Þæt ys se dom þæt leoht middaneard and men lufodon
ðystro swyðor þonne; Hyra weorc wæron yfele.
 3.20. Ælc þara ðe yfele leohte þæt hys weorc ne synd
gerihtlæhte.
 3.21. Witodlice se ðe wyrcð soðfæstnesse cymð to þam
leohte ðæt hys weorc synd geswutelude forþam ðe hi synd on Gode
gedone.
 3.22. Æfter ðison com se Hælynd and hys leorningcnihtas to
Iudea lande and wunode ðær mid him and fullode.
 3.23. And Iohannes fullode on Enon wið Salim forðam þe
ðær wæron manega wætero and hi togædere comun and wæron
gefullode.
 3.24. Þa gyt næs Iohannes gedon on cweartern.
 3.25. Ða smeadon Iohannes leorningcnihtas and þa Iudeas be
ðære clænsunge and comun to Iohanne and cwædon to him, rabbi, se
ðe mid ðe wæs begeondan Iordane be þam ðu cyðdest gewitnesse nu he
fullað and ealle hi cumað to him.
 3.27. Iohannes andwyrde and cwæð, ne mæg man nan ðing
underfon buton hyt beo him of heofonum geseald.
 3.28. Ge sylfe me synd to gewitnesse þæt ic sæde, ne eom ic
Crist ac ic eom asend beforan hyn.
 3.29. Se ðe bryde hæfð se ys brydguma, se ðe ys ðæs
brydguman/ freond and stynt and gehyrð hyne mid gefean he geblissað for
þæs brydguman stefne; þes min gefea ys gefylled.
 3.30. Hyt gebyrað þæt he weaxe and þæt ic wanie.
 3.31. Se ðe nan com se ys ofer ealle, se ðe of eorðan ys se
sprycþ/ be eorðan; Se ðe of heofone com se ys ofer ealle cyð þæt
he geseah and gehyrde and nan man ne under cyðnysse.
 3.33. Soðlice se ðe hys cyðnesse underfeþ tacnað
þæt God ys soðfæstnes.
 3.34. Se ðe God sende sprycð word ne sylþ God.
 6.19. Þa hi hæfdon gerowen swylce twenti furlanga oððe
þrittig ða gesawun hi ðone Hælynd uppan ðære sæ gan and
þæt he wæs gehende þam scipe and hi him ondredon.
 6.20. He cwæð ða to him, ic hyt eom ne ondrædað eow.
 6.21. Hig woldon hyne nyman on þæt scip and sona þæt scip
wæs æt þam lande þe hi to woldon faran.
 6.22. Soðlice oðre dæg seo menegeo ðe stod begeondan þam
mere geseah þæt ðær næs buton an scip and þæt se Hælynd ne
eode on scip mid hys leorningcnihton ac hys leorningcnihtas sylfe ana foron.
 6.23. Oðre scipu comun fram Tiberiade wið þa stowe ðær
hi þone hlaf æton Drihtne ðanciende.
 6.24. Þa seo menego geseah þæt se Hælynd ðær næs
ne hys leorningcnihtas ða eodon hi on scipu and comun to Capharnaum sohton
þæne Hælynd; and ða hi gemetton hyne begeondan þam mere hi
cwædon to him, lareow hwænne come ðu hider?
 6.26. Se Hælynd him andswarode and cwæð, soð ic secge eow
ne sece ge me forþam ðe ge tacnu gesawon ac forþam ðe ge æton of
ðam hlafon and synd fulle.
 6.27. Ne wyrcað æfter þam mete ðe forwyrð ac æfter
þam ðe þurhwunað on ece lif ðone mannes sunu eow sylð þone God
Fæder getacnode.
 6.28. Hi cwædon to him, hwæt do we þæt we wyrceon Godes
weorc?
 6.29. Ða andswarode se Hælynd and cwæð to him, þæt
ys Godes weorc þæt ge gelyfon on ðone ðe he sende.
 6.30. Þa cwædon hig, hwæt dest ðu to tacne þæt we
geseon and gelyfon þæt ðu hyt wyrce?
 6.31. Fæderas æton heofonlicne mete on westene swa awriten
ys, he sealde him etan hlaf of heofone.
 6.32. Se cwæð him, secge eow ne sealde Moyses eow hlaf of
heofonum ac min Fæder eow sylð soðne hlaf of heofonum.
 6.33. Hyt ys Godes hlaf ðe of heofonan com and sylð middanearde
lif.
 6.34. Hig cwædon to him, Drihten, syle us ðisne hlaf.
 6.35. Se Hælynd cwæð to him, Ic eom lifes hlaf.
 6.35. Ne hingrað þone ðe to me cymð and ne ðyrst þone
næfre ðe on me gelyfð.
 6.36. Ac ic eow sæde þæt ge gesawon me and ne gelyfdon.
 6.37. Eall ðæt Fæder me sylð cymð to me and ic ne wurpe
ut þone ðe to me cymð forþam ðe ic ne com of heofonum þæt ic
minne willan do ac þæs willan þe me sende.
 6.39. Þæt ys ðæs Fæder willa ðe me sende þæt ic
nan ðing ne forleose of þam þe he me sealde ac awecce ðæt on þam
ytemystan dæge.
 6.40. Þis ys mines Fæder willa þe me sende þæt ælc
ðe þone sunu gesyhð and on hyne gelyfð hæbbe ece lif and ic hyne
awecce on þam ytemestan dæge.
 6.41. Þa murcnodun ða Iudeas be him forþam ðe he cwæð,
ic eom hlaf ðe of heofenum com.
 6.42. And hi cwædon hu nys ðis se Hælynd Iosepes sunu?
 6.42. We cunnon hys fæder and hys moder; Humeta segð þes, ic
com of heofonum; Se Hælynd him andswarode and cwæð to him, ne
murcniað eow betwynan.
 6.44. Ne mæg nan man cuman to me buton se Fæder ðe me sende
hyne teo and ic hyne arære on þam ytemestan dæge.
 6.45. On ðæra witegena bocum ys awriten, ealle eaðlære
beoð Godes.
 6.45. Ælc ðe gehyrde æt Fæder and leornode cymð to
me.
 6.46. Ne geseah nan man Fæder buton se þe ys of Gode, se
syhð Fæder.
 6.47. Soð ic secge eow se ece þe on.
 6.48. Ic eom lifes hlaf.
 6.49. Ure fæderas æton heofunlicne mete on westene and hi
synd deade.
 6.50. Þis ys se hlaf þe of heofonum com þæt ne swelte se
ðe of him ytt.
 6.51. Ic eom lybbende hlaf ðe of heofonum com.
 6.51. Swa hwa swa ytt of þison hlafe he lyfað on ecnysse and se
hlaf ðe ic sylle ys min flæsc for middaneardes life.
 6.52. Ða Iudeas fliton him betwynan and cwædon, hu mæg
þes hys flæsc us syllan to etenne?
 6.53. Þa cwæð se Hælynd to him, sod ic secge eow næbbe
ge lif on eow buton ge eton mannes suna flæsc and hys blod drincon.
 6.54. Se hæfð ece lif ðe ytt min flæsc and drincð min
blod and ic hyne arære on þam ytemestan dæge.
 6.55. Soðlice min flæsc ys mete and min blod ys drinc.
 6.56. Se ðe ytt min flæsc and drincð min blod he wunað on
me and ic on him.
 6.57. Swa swa lybbende Fæder me sende and ic lybbe þurh
Fæder and se ðe me ytt he lyfað þurh me.
 6.58. Ðis ys se hlaf ðe of heofonum com.
 6.58. Na swa swa ure fæderas æton heofonlicne mete and deade
wæron, Se ðe ytt þisne hlaf he lyfað on ecnysse.
 6.59. Þas þing he sæde on gesamnunge þa he lærde on
Capharnaum.
 6.60. Manega hys leorningcnihta cwædon ða hi þis gehyrdon,
Heard ys þeos spræc hwa mæg hi gehyran.
 6.61. Þa wiste se Hælynd þæt hys leorningcnihtas
murcnedon betwyx him sylfon be ðison and he cwæð to him þæt eow
beswicð.
 6.62. Gyf ge geseoð mannes sunu astigendne ðær he ær
wæs?
 6.63. Gast ys se ðe geliffæst, flæsc ne fremað nan
þing.
 6.63. Ða word þe ic eow sæde synd gast and lif.
 6.64. Ac sume ge; Se Hælynd wiste fram wæron and hwa hyne
belæwan wolde.
 6.65. And he cwæð, forði ic eow sæde þæt nan man ne
mæg cuman to me buton min fæder hyt him sylle.
 6.66. Syððan manega hys leorningcnihta cyrdon on bæc and ne
eodon mid him.
 6.67. Þa cwæð se Hælynd to þam twelfum, cweþe ge
wylle ge fram me.
 6.68. Ða andwyrde him Simon Petrus and cwæð, Drihten, to
hwam ga we; þu hæfst eces lifes word and we gelyfað and witon þæt
ðu eart Crist Godes sunu.
 6.70. Se Hælynd him andswarode and cwæð, hu ne geceas ic
eow twelfe, and eower an ys deofol?
 6.71. He hyt cwæð be Iuda Scarioðe, þes hyne belæwde
ða he wæs an þæra twelfa.
 7.1. Syððan for se Hælynd to Galilea.
 7.1. He nolde faran to Iudea forþam ðe þa Iudeas hyne sohton
and woldon hyne ofslean.
 7.2. Hyt wæs gehende Iudea freolsdæge.
 7.3. Hys broðro cwædon to him, far heonon and ga on Iudea land
þæt ðine leorningcnihtas geseon ða weorc þe ðu wyrcst.
 7.4. Ne deð nan man nan ðing on dihlum ac secð þæt hyt
open sy.
 7.4. Gyf ðu þas ðing dest geswutela ðe sylfne middanearde.
 7.5. Witodlice ne hys magas ne gelyfdon on hyne.
 7.6. Þa cwæð se Hælynd to him, gyt ne com min tid, eower
tid ys symle gearu.
 7.7. Ne mæg middaneard eow hatian ac he hatað me forþam ic
cyðe gewitnesse be him þæt hys weorc synd yfele.
 7.8. Fare ge to þison freolsdæge.
 7.8. Ic ne fare to ðison freolsdæge forðam min tid nys gyt
gefylled.
 7.9. He wunude on Galilea ða he.
 7.10. Eft þa hys broðru forun þa for he eac openlice ac
dygellice.


END_TEXT
START_TEXT

Nic (A)
B8.5.2.1.
Gospel of Nicodemus: Hulme 1898, 471-515.



 1. On þære halgan þrynnysse naman her ongynnað þa
gedonan þyng þe be urum Hælende gedone wæron eall swa Þeodosius se
mæra Casere hyt funde on Hierusalem on þæs Pontiscan Pilates domerne,
eall swa hyt Nychodemus awrat, eall myd Ebreiscum stafum on manegum bocum þus
awryten.
 6. Hyt gelamp to soðon on þam nygonteoðan geare þe Tyberius
se mycla Casere hæfde anweald ofer eall Romana rice &amp; hym wæs
undercyning herodes þæs Galileiscan cyninges sunu þe wæs eac Herodes
haten.
 9. Þa on þam nygonteoðan geare heora ealdordomes on <foreign>VIII
kalandas Apriles</foreign>, þæt ys se fif &amp; twentugoðan dæg þæs
monðes Martii, þa wæs þæt seo ungesælignys becom on þæt
Iudeisce folc þæt hig þone Hælend gefengon &amp; on rode ahengon swa
swa hyne Iudas hys agen cnyht belæwde.
 13. Þa yldestan Iudeas þe ðær æt wæron wæron
þus genemned, Annas &amp; Caiphas, Summe &amp; Daðan, Gamaliel, &amp;
Iudas, Levi &amp; Neptalim, Alexander &amp; Syrus &amp; swyðe manege oðre
eodon to Pilate &amp; þone Hælend wregdon &amp; sædon for manegum
yfelum dædum &amp; he ne wearð næfre nane wyrcende.
 19. &amp; hig þeh þus cwædon, þysne geongan man we cunnon
&amp; we þæt wyton þæt he wæs þæs wyrhtan sunu Iosepes &amp;
Marian.
 21. Nu segð he þæt he Godes sunu sig.
 21. &amp; eac he segð þæt he sylf cyning sig &amp; eac
ælcne restedæg geweð &amp; ure fæderlican æ towyrpð.
 23. Pilatus hym andswarode &amp; cwæð, hwæt ys þæt he
deð þæt he mæge ure æ towerpan?
 24. Þa iudeas hym andswaredon &amp; cwædon, hyt ys on ure æ
forboden þæt man ne mot nan þing gehælan on reste dagum þeh hyt
lama beo.
 27. Nu hælð he þes man ægðer ge healte ge blynde ge
deafe ge dumbe ge gebygede laman &amp; deofolseoce.
 28. Swylce yfele dæda he deð &amp; on þam ealdre Beelzebube
he þa deofelseocnyssa ut adryfeð.
 30. Pilatus heom andswarode &amp; cwæð, ne byð na þæt
on unclænum gaste þæt he deofelseocnyssa ut adryfe ac byð on Godes
mægne.
 32. Ða Iudeas hym þa to cwædon, La, we byddað þe for
þynre mærðe þæt þu hate hyne cuman hyder to foran þynum
domsetle &amp; hlyst hys worda.
 35. Pilatus þa swa dyde, het geclypian hys ænne rynel &amp;
hym to cwæð myd gewyssum gesceade, yrn &amp; clypa hyder to me þone þe
ys Iehsu genemned.
 37. Se rynel þa swa dyde &amp; myd mycelum ofste wæs forð
yrnende &amp; þone Hælend gemetende &amp; hyne geeaðmedende.
 39. &amp; he þa sona on eorðan astrehte þæt he on handa
bær þæt wæs hrægeles sum dæl &amp; hymsylf þar wyð feoll
on eorðan astreht &amp; cwæð, La hlaford, se dema þe het clypian
þæt ðu sceoldest in to hym gan.
 43. Ac se Hælend hym þa gyt ne andswarode.
 43. &amp; eac þa Iudeas gesawon hu se rynel hæfde geeadmet to
þam Hælende &amp; clypodon to Pilate &amp; cwædon, hete þu þynne
bydel &amp; þynne rynel hym swa ongean cuman &amp; hym sceolde geeaðmedan?
 47. &amp; hig sona þa eall atealdon þæt hig be þam rynele
gesawon.
 48. Pilatus hym het þa ðæne rynel to geclypian &amp; hyne
sona acsode for hwig he swa dyde.
 49. Se rynel hym andswarode &amp; cwæð, þa ða þu
asendest me to Hierusalem to Alexandre cyninge þa geseah ic hwær se
Hælend sæt on uppan anum assan &amp; þa Hebreiscan cnyhtas hæfdon
palmtwygu on heora handum &amp; sume heora ref &amp; strehton þa ref &amp;
streowedon þa palmtwygu on þære eorþan to foran þam Hælende &amp;
cwædon ealle anre stefne, <foreign>Osanna benedictus qui uenit in nomine Domini</foreign>.
 56. Þa Iudeas þa cwædon to þam rynele, þa cnyhtas
wæron Hebreisce þa spræcon hig eac on Ebreisc, &amp; hwanone sceoldest
þu specan on Hebreisc, &amp; eart þe sylf Grecisc?
 58. Se rynel heom andswarode &amp; cwæð, Ic acsode sumne
Hebreiscne hwæt hig sædon &amp; he hyt me sona eall gebycnode.
 60. Ða cwæð Pilatus, hu clypedon hig &amp; hu byð hyt
getrahtnod on Hebreisc?
 62. Se rynel hym andswarode &amp; cwæð, hig cwædon, La
Dryhten, beo þu hal &amp; sig gebletsod se ðe on Dryhtnes naman com &amp;
gehæl us þu ðe on hehnysse eart.
 64. Ða cwæð Pilatus to þam Iudeum, nu ge magon eac beon
gewytnysse hwæt þa cnyhtas cwædon, hwæt hæfð þes rynel
gesingod?
 67. Hig suwedon &amp; ne cuðon nane andsware syllan.
 67. Ða cwæð se dema eft to þam rynele, Far &amp; swa hwar
swa þu hyne gemete, gelæde hyne in to me.
 69. Se rynel þa sona swa dyde, wæs ut farende &amp; þone
Hælend gemetende &amp; dyde þær ða eal swa he ærur dyde.
 71. Wearð þam Hælende geeaðmedende &amp; hym to
cweðende, La leof Hlaford, se dema þe het þæt ðu sceoldest beon
ingeclypod.
 73. Se rynel hyne wæs swyðe byddende þæt he sceolde in
ofer his hrægel gan &amp; se leofa Hælend hyne wearð geeaðmedende.
 75. Ac onmang þam þe he wæs ingangende hyne wæron fæla
manna geeaðmedende &amp; heora heafdo to hym onhyldende.
 77. Ac Pilatus þa he þæt geseah wearð swyðe afyriht
&amp; up arysende &amp; utgangende.
 79. Ac his wyf hym to sende, þære nama wæs Procula, &amp;
wæs hym þus to cweðende, ne sig þe &amp; þysum ryhtwysan men nan
þyng gemæne for þam ic gehyrde on þyssere nyhte fæla þynga be
hym.
 82. Þa ða Iudeiscan þæt gehyrdon þa cwædon hig to
Pilate, nu þu myht þe sylf gehyran þæt he ys ælces yfeles
ordfruma.
 84. Nu he hæfð on slæpe þyn wyf gedreht þæt heo
dwelað.
 85. Pilatus het þa þone Hælend hym to clypian &amp; hym to
cwæð, ne gehyrst þu hu fæla þynga þys folc ongean þe segð?
 87. Se Hælend hym andswarode &amp; cwæð, gif hig myhte
næfdon ne spræcon hig na ac manna gehwilc mæg specan myd his muðe
swa yfel swa god.
 89. Ða yldestan Iudeas þa andswaredon &amp; cwædon to þam
Hælende, þæt we sylfe gesawon.
 91. &amp; we þæt wyton þæt ðu ærest of forlygere
wære acenned &amp; oðer ys þæt ðyn cynn ys on Bethleem swyþe
untreowfæst &amp; þrydde þæt Ioseph þyn fæder &amp; Maria þyn
moder flugon of Egiptan lande for þan þe hig næfdon nanne truwan to
nanum folce.
 95. Þa cwædon sume þe ðær neh stodon þe wæron
bylewyte &amp; gode of þam Iudeiscum, Ne secge we na þæt he wære of
forligere acenned ac we wyton þæt Maria wæs Iosepe beweddod &amp;
næs na of forligere acenned.
 98. Ða cwæð Pilatus to þam folce þa ðe sædon
þæt he of forligere wære acenned, þeos spræc nys na soþ þæt
ge sprecað for þon seo weddung wæs beweddod eal swa eowre agene þeoda
secgað.
 102. Þa andswaredon Pilate þa twegen wælhreowan wyþersacan
Annas &amp; Caiphas &amp; cwædon, la leof dema, eall þeos mænio
clypiað &amp; secgað þæt he wære of forligre acenned &amp; ys
ælc yfel wyrcende.
 105. He ys sylfa leas &amp; hys cnyhtas samod.
 106. Pilatus hym þa to gecigde Annan &amp; Caiphan &amp; hym to
cwæð, hwæt syndon þas men þe hym myd specað?
 107. Hig cwædon, hyt syndon hæðenra manna bearn &amp;
syndon Iudeisce gewordene &amp; secgað leas myd hym þæt he ne sig of
forligere acenned.
 110. Þa andswaredon þa Iudeas þe ðær ænig god
cuðon, þæt wæron Lazar &amp; Asterius, Antonius &amp; Iacobus.
 111. Zeras &amp; Samuel, Isaac &amp; Finees, Crispus &amp; Agyrppa,
Annes &amp; Iudas, &amp; cwædon, ne syndon we na hæðene geborene ac we
syndon Iudeiscra manna bearn &amp; we specað soðfæstnysse, hlyste se
ðe wylle.
 115. Pilatus hym þa to gecigde þa twelf cnyhtas þe myd þam
Hælende spæcon &amp; heom to cwæð, ic halsige eow for þæs
Kaseres helda þæt ge me secgon hwæðer he of forligere sig acenned.
 118. Hig cwædon þa to Pilate, hyt nys na on ure æ alyfed to
swerigenne &amp; swa þeh swa we þæs Caseres helda habban moton &amp; swa
we deaðes scyldige ne wurðon þæt nys he na of forligere acenned.
 121. Þa cwædon to Pilate Annas &amp; Caiphas, La, full swyðe
gelyfað þas men þæt he nære of forlygere acenned &amp; þæt he
yfel wyrcende ne sig.
 123. Huru we sylfe wyton þæt he segð þæt he sylf sig
Godes sunu &amp; cynyng ac we þæs ne gelyfað.
 125. Pilatus þa het eall þæt folc utgan buton ðam twelf
cnyhton þe sædon þæt he nære of forlygere acenned &amp; het
lædan þone Hælend on sundrum &amp; ongan þa cnyhtas to axienne for
hwig þæt folc þone Hælend swa yfele hæfde.
 129. Hig andswaredon Pilate &amp; cwædon, buton hig habbað
andan to hym for þam þe he hælð earm folc on reste dagum.
 131. Pilatus hym to cwæð, hwæt wyllað hig hyne for godum
weorce ofslean?
 132. Hig andswaredon &amp; cwædon, gea leof.
 132. Pilatus hym þa wearð yrre geworden &amp; uteode &amp;
cwæð to þam folce, ic hæbbe nu me sylfne to gewytan þæt ic ne
myhte nanne gylt on þysum men fyndan.
 135. Þa andswaredon þa Iudeas &amp; cwædon to Pilate, gif he
nære yfel wyrcende ne sealdon we hyne næfre þe.
 137. Pilatus heom to cwæð, nymað hyne eac &amp; demað hym
æfter eowre æ.
 138. Ða cwædon hig to Pilate, us nys na alyfed nanne man to
ofsleanne.
 139. Pilatus hym eft in eode on his domerne &amp; geclypode þone
Hælend sylfne hym to &amp; cwæð, eart þu Iudea cyning?
 141. Se Hælend hym andswarode &amp; cwæð, segst þu
þæt of þe sylfum hwæðer þe hyt þe oðre men be me sædon?
 143. Pilatus þa andswarode þam Hælende &amp; cwæð, nast
þu þæt ealle Iudeisce &amp; þyne agene þeoda &amp; þa yldestan
sacerdas þe habbað me geseald?
 145. Ac sege me hwæt hæfst þu gedon.
 146. Se Hælend hym andswarode &amp; cwæð, myn ryce nys na
on þysum myddanearde.
 147. Gif hyt on þysum myddanearde myn rice wære þonne
wyrðstodon myne þenas þæt ic nære þysum Iudeum geseald.
 149. Pilatus hym to cwæð, eart þu eornostlice cyning?
 150. Se Hælend hym andswarode &amp; cwæð, þæt ðu
segst þæt ic cyning sig.
 151. He cwæð eft se Hælend to Pilate, ac ic eom to þam
cumen on þysne myddaneard þæt ælc þæra þa ðe
soðfæstnysse lufiað myne stefne gehyrað.
 154. Pilatus hym to cwæð, hwæt ys soðfæstnys?
 155. Se Hælend hym andswarode &amp; cwæð, soðfæstnys
ys of heofenum.
 156. Þa cwæð Pilatus, nys nan soðfæstnys on eorðan?
 157. Se Hælend hym andswarode &amp; cwæð, begym &amp;
oncnaw hu ryhte domas þa demon þe on eorðan syndon &amp; anweald
habbað.
 159. Pilatus het þa þone Hælend utgan wyðutan hys domern
&amp; cwæð to ðam Iudeum, ne myhte ic nanne gylt on þysum menn
fyndan.
 161. Þa cwædon þa Iudeas to Pilate, gyse gyt he segð mare
þæt he mæge þys tempel towurpan &amp; eft hyt aræran bynnan
þreora daga fæce.
 163. Þa cwæð Pilatus, hwylc tempel?
 164. Hig sædon, þæt tempel þæt Salomon getymbrode on
syx &amp; hundseofentigum wyntrum þæt he mæg he segð towurpan &amp;
hyt eft getymbrian bynnan þreora daga fæce.
 167. Þa cwæð Pilatus, ic gedo þæt ge ealle geseoð
þæt ic wylle beon unscyldig fram þyses mannes blode.
 168. Þa cwædon þa Iudeas, sig hys blod ofer us &amp; ofer
ure bearn.
 169. Pilatus hym wæs þa to gecigende þa ealdras &amp; þa
mæssepreostas &amp; þa diaconas &amp; cwæð to hym dygollice, ne do ge
na swa for þan ic nan yfel on hym næbbe gemet ne be hælinge ne be reste
daga gewemminge.
 173. Þa cwædon þa ealdras &amp; þa mæssepreostas to
Pilate, gise swa hwylc man swa wyðersacað þam Casere he byð deaðes
scyldig.
 175. Pilatus eft het þa Iudeas gan ut of þam domerne &amp;
wæs hym to clypigende þæne Hælend &amp; cwæð, hwæt mæg ic
þe nu don?
 177. Ða cwæð se Hælend to Pilate, genoh hyt ys, nu genoh
hyt ys.
 178. Þa cwæð se Hælend, swa Moyses &amp; manega oðre
wytegan bodedon be þysse ylcan þrowunge &amp; be mynre æryste.
 180. Ða Iudeas þa hig þæt gehyrdon cwædon to Pilate,
hwæt wylt þu mare æt hym habban oððe hys wyðersacunge gehyran?
 182. Þa cwæð Pilatus to þam Iudeum, gif seo spræc
wyðersacung ys þe he spycð nymað hyne &amp; lædað hyne to eowre
gesomnunge &amp; demað hym æfter eowre æ.
 185. Þa cwædon þa Iudeas to Pilate, we wyllað þæt he
beo onhangen.
 186. Þa cwæð Pilatus to þam Iudeum, hwæt hæfð he
gedon þæt he sweltan scyle?
 188. Hig sædon, buton for þam ðe he sæde þæt he
Godes sunu wære &amp; sylfa cyning.
 189. Þa stod þar to foran þam deman an Iudeisc wer þæs
nama wæs Nychodemus &amp; cwæð to þam deman, la leof, ic bydde þe
for þynre myltse þæt ðu læte me sprecan ane feawa worda.
 192. Þa cwæð Pilatus, gea sprec.
 192. Þa cwæð Nichodemus, ic secge eow ealdron &amp;
mæssepreostum &amp; diaconum &amp; ealre þyssre Iudeiscan mænigeo þe
her on geferscype syndon, ic axie eow hwæt ge wyllon æt þyson men
habban?
 196. Swylce word he þær forðlet swylce ær nan oðer ne
dorste.
 197. Þa wæs hym þær neh sum wer standende se wæs Iosep
genemned wæs god wer &amp; ryhtwys &amp; næs næfre hys wylles þær
man þone Hælend wregde on nanum gemange.
 200. He wæs of þære ceastre þe ys genemned Arimathia.
 201. &amp; he geanbidiende wæs Godes ryces oð þæt ðe
Cryst wæs ahangen.
 202. &amp; he æt Pilate þa Crystes lychaman abæd &amp; hyne
of þære rode genam &amp; on clænre scytan befeold &amp; hyne on hys
nywan þruh alede on þære þe nan oðer man ær on ne læg.
 205. Þa ða Iudeas þæt gehyrdon þæt Iosep hæfde
þæs Hælendes lychaman abeden þa sohton hig hyne &amp; þa twelf
cnyhtas þe sædon þæt he nære of forligere acenned &amp; Nichodemus
&amp; mænige oðre þe ær myd þam Hælende spæcon &amp; his
godan weorc geswutelodon.
 209. Ealle hig þeh hig sylfe bedyglodon þær ðær hig
woldon buton Nichodemus sylfa for þam ðe he wæs an ealdor on þam
Iudeiscan folce.
 211. Þa com he to hym þær þær hig heora gesomnunga
hæfdon &amp; cwæð to hym, hu come ge hyder on þas gesomnunga þæt
ic hyt æror nyste?
 214. Þa andswaredon þa Iudeas &amp; cwædon, ac hu wære
þu swa dyrstig þæt ðu dorstest innon ure gesomnunge gan, þu ðe
wære geþwærigende &amp; myd specende þam Hælende?
 217. Ac sig he æfre myd þe her &amp; eac on þære
toweardan worulde.
 218. Þa andswarode he &amp; cwæð, Amen, Amen.
 218. Eall swa gelice Iosep æfter þam hyne ætywde &amp; heom
to com &amp; þus cwæð, for hwig syndon ge swa unrote ongean me?
 220. Is hyt for þam ðe ic abæd þæs Hælendes lychaman
æt Pilate?
 222. Soð hyt ys þæt ic hyne abæd &amp; on clænre
scytan befeold &amp; hyne on mynre byrgene alede &amp; þær to foran þam
scræfe mycelne stan to awylte.
 224. &amp; ic secge to soðon þæt ge wel na ne dydon ongean
þone ryhtwysan þæt ge hyne ahengon &amp; myd spere sticodon.
 226. Þa ða Iudeas þæt gehyrdon þa gefengon hig hyne
&amp; heton hyne fæste on cwearterne beclysan &amp; cwædon to hym, oncnaw
nu &amp; ongyt þæt hyt ðe lyt sceal fremian þæt ðu toþohtest.
 229. We wyton þæt ðu næfre ne eart wyrðe þæt ðu
bebyrged beo.
 230. Ac we sceolon syllan þyne flæscu heofenes fugelum &amp;
eorðan wyld deorum.
 231. Þa Iudeas þa hyne on þam cwearterne gebrohton &amp; þa
duru fæste belucon.
 233. &amp; Annas &amp; Caiphas þæt loc geinseglodon &amp;
þær to hyrdas setton &amp; geþeaht worhton myd þam mæssepreostum
&amp; myd þam diaconum hwylcum deaðe hig Ioseph ofslean woldon.
 236. Ac hyt wæs þa on dæg reste dæg.
 236. &amp; hig geanbydian woldon oð ofer þæne dæg &amp;
hig syððan gesomnigean &amp; þa hwyle ymbe þæt ðencan hu hig hyne
teonlycost ateon myhton.
 239. Ac hyt gewearð þa þæt ða ealdras &amp; þa
mæssepreostas ofer þone reste dæg hig gesomnodon.
 240. &amp; Annas &amp; Caiphas wæron forðgangende to þære
clusan þær þær hig Ioseph beclysed hæfdon.
 242. &amp; hig uninseglodon þæt loc &amp; þa cægan &amp;
þa duru geopenigende.
 243. Ac þær næs na Ioseph inne funden.
 244. Ða þæt folc þæt gehyrdon þa wundredon hig &amp;
wæron afyrhte.
 245. Ac amang þam þe hig ymbe þæt spræcon &amp; ymbe
þæt wundredon þa stod þær sum of þam cempon þe ðæs
Hælendes byrgene healdan sceoldon &amp; cwæð sona, þæt ic wat þa
we þæs Hælendes byrgene heoldon þa wearð mycel eorðstyrung.
 249. &amp; we Godes engel gesawon hu he þone stan fram þære
byrgyne awylte &amp; on uppan þam stane gesæt.
 250. &amp; ic wat þæt his ansyn wæs swylce ligræsc &amp;
his reaf wæron swylce snaw swa þæt we wæron afyrhte þæt we
þær lagon swylce we deade wæron.
 253. &amp; we gehyrdon þone engel cweðende to þam wyfum þe
to ðæs Hælendes byrgene comon.
 254. He cwæð, ne ondræde ge eow na for þam ic wat
þæt ge þone Hælend secað þone þe onhangen wæs.
 256. Ac he nys na her, he ys arysen, eal swa he ær foresæde.
 257. Ac cumað &amp; geseoð þa stowe þe he on aled wæs
&amp; farað raðe &amp; secgað hys leorningcnyhtum þæt heora hlaford
ys arysen of deaðe &amp; ys hig fore stæppende on Galilean þær hig
hyne magon geseon eall swa he heom ær foresæde.
 261. Þa Iudeas þa hig þæt gehyrdon wæron heom to
geclypigende ealle þa cempan þe ðæs Hælendes byrgene heoldon &amp;
heom to cwædon, hwæt wæron þa wyf þe se engel wyðspæc &amp;
for hwylcon þyngon ne geheolde ge hig?
 265. Ða cempan heom andswaredon &amp; cwædon, we nyston
hwæt þa wyf wæron ne we hyt witan ne myhton for þam ðe we wæron
swylce we deade wæron, for þæs engeles ege &amp; for þære
gesyhðe þe we þær gesawon &amp; for þam we þa wyf gefon ne
myhton.
 269. Þa cwædon þa Iudeas, swa us Dryhten lybbe ne gelyfe we
eow na.
 270. Þa andswaredon þa cempan &amp; cwædon to þam Iudeum,
La swa fæla wundra swa se Hælend worhte &amp; ge þæt gesawon &amp;
gehyrdon.
 272. For hwig noldon ge gelyfan on þone þe ge gelyfan
sceoldon?
 273. &amp; swa þeh wel ge cwædon ær her beforan þa ge
sædon, swa us Dryhten lybbe, þeh ge hyt nyston hwæt hyt beheold.
 276. Soð hyt ys þæt se sylfa Dryhten &amp; se soðfæsta
leofað se ðe ge on rode ahengon.
 277. &amp; we gehyrdon þæt secgan þæt Ioseph þe
ðæs Hælendes lychaman bebyrigde þæt ge hyne on fæstre clusan
beclysdon &amp; þæt loc myd insegle geinseglodon &amp; þa ge þær to
comon þa ne fundon ge hyne na.
 280. Ac on eornost syllon ge us Ioseph þe ge on þære clusan
beclysdon &amp; we syllað eow þone Hælend þe we on þære byrgene
healdan sceoldon.
 283. Þa andswaredon þa Iudeas &amp; cwædon, Ioseph we magon
begytan for þam ðe Ioseph ys on hys ceastre Arymathia.
 285. Þa cempan heom andswaredon &amp; cwædon, gyf Ioseph ys on
þære ceastre Arymathia þonne secge we þæt se Hælend ys on
Galileam eall swa we gehyrdon þæt se engel hyt þam wyfum sæde.
 288. Þa Iudeas þa hig eall þys gehyrdon þa aforhtodon hig
&amp; cwædon heom betwynan, gif þeos spæc to wyde spryngð ealles to
fæla wyle on þone Hælend gelyfan.
 291. Ac ic wat þæt ða Iudeas þa mycel feoh gegaderodon
&amp; sealdon þam cempon &amp; þus cwædon, We byddað eow leofe geferan
þæt ge secgan swa þæt hys cnyhtas comon on nyht &amp; eow
slæpendum þone lychaman forstælon.
 294. &amp; gif hyt þam deman Pilate cuð byð we beoð for eow
&amp; eow orsorge gedoð.
 296. Ða cempan þa wæron þæt feoh onfonde &amp; swa
secgende swa hig fram þam Iudeum gelærede wæron.
 297. Ac eall heora spræc wearð geypped &amp; gewydmærsod.
 298. &amp; þa gelamp nywan þæt ðær comon of Galilean to
Hierusalem þry mære weras.
 299. Se yldesta wæs mæssepreost &amp; his nama wæs Finees
&amp; his geferan hatton oðer Aggeus &amp; oðer Preceptor.
 301. Hig sædon to þam ealdrum &amp; to þam mæssepreostum
&amp; to ealre þære gesomnunge þær hig to þære Iudea synoðe
comon þæt hig þone onhangena Hælend gesawon &amp; wyð hys endlufon
leorningcnyhtas spæc &amp; tomyddes heom sæt on Oliuetis munte &amp;
wæs heom to cweðende, Beoð farende eond ealne myddangeard &amp; bodiað
eallum þeodum þæt hig beon gefullode on naman fæderes &amp; suna
&amp; þæs halgan gastes &amp; swa hwylc swa gelyfð &amp; gefullod byð
se byð æfre on ecnysse hal geworden.
 310. &amp; þa he þys to his leorningcnyhtum gespecen hæfde,
we gesawon hu he wæs on heofenas astigende.
 311. &amp; gif we þa word forsuwiað þe we be þam Hælende
gesawon &amp; gehyrdon we wyton þæt we synne habbað.
 313. Þa ealdras &amp; þa mæssepreostas þa upastodon &amp;
þurh þa ealdan æ swyðe gehalsodon &amp; þus cwædon, we wyllað
byddan eow &amp; feoh syllan wyð þam ðe ge þa spæca ealle bedyglion
þe ge be þam Hælend gespecen habbað.
 317. Þa þry weras heom þa andswaredon &amp; sædon þæt
hig swa woldon.
 318. &amp; þa Iudeas heom þa þry geferan fundon þæt hig
sceoldon of þam ryce gebringan þæt hig nane hwyle on Hierusalem wunian
ne moston.
 320. &amp; ealle þa Iudeas comon togædere þa &amp; gesomnode
wæron &amp; ymbe þæt smeadon &amp; cwædon, hwæt þæt tacen
beon myhte þæt on Ysrahela lande geworden wæs.
 323. Anna &amp; Caiphas þa cwædon, nys hyt næfre soð
þæt we gelyfan sceolon þam cempon þe ðæs Hælendes byrgene
healdan sceoldon ac ys bet wen þæt hys cnyhtas comon &amp; heom feoh
geafon &amp; þæs Hælendes lichaman aweg namon.
 327. Nichodemus þa upastod &amp; þus cwæð, wytað
þæt ge ryht specon be Ysrahela bearnum.
 328. Wel ge gehyrdon hwæt þa þry weras sædon þe of
Galilean comon þa hig sædon þæt hig þone Hælend gesawon uppan
Oliuetis munte wyð hys leorningcnyhtas specende.
 331. &amp; hig gesawon hwar he wæs on heofenas astigende.
 332. Ða Iudeas þa smeadon hwar se wytega wære Helias &amp;
þus cwædon, hwar ys ure fæder Elias?
 334. Heliseus hym andswarode &amp; cwæð, he ys up ahafen.
 335. Þa cwædon sume þe ðar amang þam folce stodon þe
wæron wytegena bearn, ac wen ys þæt he sig on gaste up ahafen &amp; on
uppan Ysrahela muntum geset.
 337. Ac uton us weras geceosan &amp; þa muntas eond faran weald
þeah we hyne gemetan magon.
 339. Þæt folc bædon þa Heliseum &amp; þa ylcan weras
þe ðar swa spæcon þæt hig swa don sceoldon.
 340. &amp; hig sona eond þa muntas foron þreora daga fæc ac
hig hyne nahwær fyndan ne myhton.
 342. Þa cwæð Nichodemus, la leof ge, Ysrahela bearn,
hlystað me &amp; uton gyt asendan on Ysrahela muntas weald þeah se gast
&amp; we hyne gemetan moton &amp; hym geeaðmedan.
 345. Nychodemus geþeaht þa lycode eallum þam folce.
 346. &amp; hig asendon þa manige weras &amp; þone Hælend
sohton &amp; hyne secende nahwar ne fundon &amp; hym cyrrende ongean comon
&amp; þus cweðende wæron, us ymbfarendum eall Ysrahela land.
 349. We þone Hælend nahwar ne gemetton.
 350. Ac we gemetton Ioseph on Arymathia hys agenre ceastre.
 351. Þa ða ealdras &amp; þa mæssepreostas &amp; eall
þæt folc þys gehyrde þa gefægnodon hig &amp; wuldor sædon
Ysrahela Gode þæt se Ioseph þe hig on þære clusan beclysed
hæfdon wæs funden &amp; gemett.
 354. Þæt folc worhte þa mycele gesomnunga &amp; heom
betweonan cwædon, þa ealdras &amp; þa mæssepreostas, la, on hwylcere
endebyrdnysse magon we Ioseph to us gelaðian &amp; hym wyð specan?
 357. Hig þa swa þeah beþohton þæt hig hym seofon weras
gecuron þe Iosepes frynd wæron &amp; hym to sendon &amp; ane cartan myd
hym seo wæs þus awryten, Syb sig myd þe Ioseph &amp; myd eallum þe myd
þe syndon.
 361. We wyton þæt we gesyngod habbað ægðer ge on God ge
on þe.
 362. Ac we byddað þe on eornest þæt ðu gemedemige þe
þæt þu cume to þynum fæderum &amp; to þynum bearnum for þon
þe ealle wundriað þynre upahafennysse.
 365. We wyton þæt we awyrgedlic geþanc ongean þe
ðohton.
 365. Ac Dryhten þe onfeng &amp; þe alysde of urum awyrgedlicum
geþeahte.
 367. Ac syb sig myd þe Ioseph &amp; gearwurðod wurð þu fram
eallum folce.
 368. Þa ærendracan þa foron &amp; to Iosepe comon &amp; hyne
gesybsumlice gretton &amp; heora gewryt hym on hand sealdon.
 370. And þa Ioseph þæt gewryt rædde þa cwæð he,
Sig gebletsod se Dryhten God seðe me alysde &amp; myn blod nolde lætan
ageotan.
 372. &amp; sig gebletsod seðe me under hys fyðerum gescylde.
 373. Ioseph þa upastod &amp; þa weras cyste &amp; hig
wurðlice underfeng.
 374. Þa ðam oðrum dæge þa wæs Ioseph farende to
Hierusalem myd þam ærendracon ealle uppan heora asson.
 376. &amp; þa Iudeas þa hig þæt gehyrdon ealle ongean
urnon &amp; wæron clypigende &amp; cweðende, La fæder Ioseph, syb sig
myd þynum ingange.
 378. Ioseph heom andswarode &amp; cwæð, Syb sig myd eallum
Godes folce.
 379. &amp; hig þa hym genealæhton &amp; hyne cyston.
 380. &amp; Nichodemus hyne þa myd wurðscype ham to hys huse
afeng.
 381. Þam oðrum dæge ða Annas &amp; Caiphas &amp;
Nichodemus cwædon to Iosepe, La, we byddað þe þæt ðu sylle
andetnysse þam soðan Gode &amp; geswutela us ealle þa þyng þe ðu
fram us acsod byst &amp; sege us ærest þu ðe þæs Hælendes
lychaman byrigdest hu þu of þære clusan come þe we on beclysed
hæfdon for þam we þæs swa swyðe wundrigende wæron &amp; us
fyrhto gegrap þa ða we þe habban woldon þæt we þe næfdon.
 389. &amp; geswutela us eall hu hyt be ðe geworden ys.
 390. Ioseph hym andswarode &amp; cwæð, efne ic swa wylle.
 390. Hyt wæs on dæg þa ge me beclysdon.
 391. Æt þam gewordenan æfne ic on myne gebedu feng &amp;
hig georne sang oð hyt to þære myddere nyhte com þa wæs þæt
hus be þam feower hyrnum up ahafen.
 394. &amp; ic þa þone Hælend geseah eall swylce hyt
ligræsc wære.
 395. &amp; ic for þam ege nyðer on þa eorðan afeoll.
 395. &amp; he me be þære handan heold &amp; up ahof &amp; me
cyste &amp; cwæð to me, ne ondræd þu ðe na Ioseph, beseoh on me
&amp; ongit þæt ic hyt eom.
 398. Þa beseah ic &amp; cwæð, eart þu la lareow Helias?
 399. Þa cwæð he to me, ac ic eom se Hælend þe ðu his
lychaman byrigdest.
 400. Ða cwæð ic to hym, ætyw me þa byrgene hwær ic
þe lede.
 401. Se Hælend þa be þære ryht handa me genam &amp; me ut
lædde to Arimathia on myn agen hus &amp; cwæð to me, Syb sig myd þe
Ioseph &amp; ne far þu of þynum huse ær on þon feowertugeðan
dæg.
 404. Ic wylle gan to mynum leorningcnyhtum.
 405. Þa ða Iudeas eall þys gehyrdon þa aforhtodon hig &amp;
sume adun feollon &amp; heom betwynan cwædon, Hwæt mæg þys tacen
beon þe on Ysrahela lande geworden ys?
 408. We cunnon þæs hælendes ægðer ge fæder ge
moder.
 409. Ioseph þa upastod &amp; cwæð to Annam &amp; to Caiphan,
to soðon wel hyt ys to wundrianne þæt ge be þam Hælende gehyred
habbað þæt he of deaðe aras &amp; lyfigende on heofenas astah &amp; na
þæt he ana of deaðe aryse ac he fæla manna of deaðe awehte &amp;
hig of heora byrgene arærde.
 413. &amp; hlystað me nu ða, ealle we cuðon þone eadegan
Symeon &amp; þone mæran mæssepreost þe ðone Hælend ærost on
hys earmum into þam halgan temple bær.
 416. &amp; ealle wyton þæt he twegen suna hæfde þa
wæron hatene se oðer Carinus &amp; se oðer Leuticus.
 418. &amp; ealle we þæt wyton þæt hig deade wæron
&amp; we to heora byrgyne comon.
 419. Uton eac nu gan &amp; we magon heora byrgena opene fyndan.
 420. &amp; hig synd on þære ceastre Arymathia samod gebyddende
&amp; wyð nanne man sprecende &amp; swylce swigean healdende swa þæt hig
wyð nanne man ne sprecað.
 423. Ac uton we gan &amp; cuman to heom myd eallum wurðmynte
&amp; gelædan hig to us &amp; hig georne halsian þæt hig wyð us
sprecon &amp; ut atellon ealle þa gerynu þe be heora æryste gewordene
syndon.
 426. Þa ða Ioseoh eall þys þus gesprecen hæfde þæt
folc hym wæs geblissigende &amp; to Arimathia þære ceastre farende
&amp; þær gewytan woldon hwæðer hit soþ wære þæt Ioseph
gesprecen hæfde.
 429. Ac þa ða hig þyder comon þa eodon to þære byrgene
Annas &amp; Caiphas &amp; Nichodemus &amp; Ioseph &amp; Gamaliel.
 431. Ac hig þær nænne man on ne fundon.
 432. Hig wæron þa innor on þa ceastre gangende &amp; hig hig
gemetton on gebede licgan myd gebigedum cneowum.
 434. &amp; hig hig sona cyston &amp; myd ealre arwurðunge &amp;
myd Godes ege hig to heora gesomnunge to Hierusalem gelæddon.
 436. &amp; þær in belocenum gatum hig wæron nymende þa
boc þe seo drihtenlice æ wæs on awryten &amp; hym on hand setton &amp;
þus cwædon, We halsiað eow þurh þæne uplican God &amp; þurh
þas dryhtenlican æ þe ge on handan habbað þæt gif ge gelyfon on
þone ylcan þe eow of deaðe awehte secgað us hu ge of deaðe arysene
wurdon.
 442. Karinus &amp; Leuticus heom andswaredon &amp; þus cwædon,
we wyllaþ eac.
 443. Syllað us eac þa cartan þæt we hyt magon on awrytan
þæt ðæt we gehyrdon &amp; eac gesawon.
 444. Þa ealdras þa &amp; þa mæssepreostas heom cartan
fundon &amp; eall þæt ðær to gebyrede.
 446. Karinus &amp; Leuticus heom wæron þa ða cartan onfonde
heora ægðer ane &amp; þus cwædon, La Dryhten Hælenda Cryst, þu
eart lif &amp; ærest ealra deadra.
 448. We hyddað þe þæt ðu us geþafige þæt we magon
þa godcundan gerynu geswutelian þe gewordene syndon þurh þynne deað
&amp; þurh þyne æryste.
 451. La ðu myldosta Hlaford, þu ðe forbude þynum þeowum
þæt hig þa godcundan mærða þynes diglan mægenþrymmes
geswutelian ne moston.
 453. We byddað þe alyf hyt us.
 454. Heom com þa stefen of heofenum &amp; wæs þus
cweðende, wrytað &amp; geswuteliað hyt.
 455. Hig þa swa dydon.
 455. Karinus &amp; Leuticus þus hyt awryton &amp; þus
cwædon, Efne þa we wæron myd eallum urum fæderum on þære
hellican deopnysse þær becom seo beorhtnys on þære þeostra dymnysse
þæt we ealle eondlyhte &amp; geblyssigende wæron.
 459. Þær wæs færinga geworden on ansyne swylce þær
gylden sunna onæled wære &amp; ofer us ealle eondlyhte.
 461. &amp; Satanas þa &amp; eall þæt reðe werod wæron
afyrhte &amp; þus cwædon, hwæt ys þys leoht þæt her ofer us swa
færlice scyneð?
 463. Þa wæs sona eall þæt mennisce cynn geblyssigende ure
fæder Adam myd eallum heah fæderum &amp; myd eallum wytegum for þære
myclan beorhtnysse.
 466. &amp; hig þus cwædon, þys leoht ys ealdor þæs ecan
leohtes eall swa us Dryhten behet þæt he us þæt ece leoht onsendan
wolde.
 468. Þa clypode Ysaias se wytega &amp; cwæð, þys ys
þæt fæderlice leoht &amp; hyt ys Godes sunu eall swa ic foresæde
þa ic on eorðan wæs þa ic cwæð &amp; forewitegode þæt
ðæt land Zabulon &amp; þæt land Neptalim wyð þa ea Iordanen &amp;
þæt folc þæt on þam þystrum sæt sceoldon mære leoht
geseon.
 473. &amp; þa ðe on dymmum ryce wunedon ic witegode þæt
hig leoht sceoldon onfon.
 474. &amp; nu hyt ys tocumen &amp; us onlyht þa ðe gefyrn on
deaðes dymnysse sæton.
 475. Ac uton ealle geblyssian þæs leohtes.
 476. Se wytega þa Symeon heom eallum geblyssigendum heom to
cwæð, wuldriað þone Dryhten Cryst Godes sunu þone þe ic bær on
mynum earmum into þam temple.
 479. &amp; ic þa ðus cwæð, þu eart leoht &amp; frofer
eallum þeodum.
 480. &amp; þu eart wuldor &amp; wurðmynt eallum Ysrahela
folce.
 481. Symeone þa ðus gesprecenum eall þæt werod þæra
halgena þa wearð swyðe geblyssigende.
 482. And æfter þam þær com swylce þunres slege &amp;
ealle þa halgan ongean clypodon &amp; cwædon, hwæt eart þu?
 484. Seo stefen heom andswarode &amp; cwæð, ic eom Iohannes
þæs hehstan witega.
 485. &amp; ic eom cumen toforan hym þæt ic his wegas
gegearwian sceal &amp; geican þa hæle hys folces.
 487. Adam þa wæs þys gehyrende &amp; to his suna cweðende,
se wæs genemned Seth, he cwæð, gerece þynum bearnum &amp; þysum
heahfæderum ealle þa ðing þe ðu fram Mychaele þam heahengle
gehyrdest þa ða ic þe asende to neorxnawanges geate þæt ðu
sceoldest Dryhten byddan þæt he myd þe his engel asende þæt he þe
ðone ele syllan sceolde of þam treowe þære myldheortnysse þæt
ðu myhtest mynne lychaman myd gesmyrian þa ða ic myd eallum untrum
wæs.
 495. Seth Adames sunu wæs þa to genealæcende þam halgum
heahfæderum &amp; þam wytegum &amp; wæs cweðende, Efne þa ic wæs
Dryhten byddende æt neorxnawanges geate þa ætywde me Michael se heah
engel &amp; me to cwæð, Ic eom asend fram Dryhtne to ðe &amp; ic eom
gesett ofer ealle mennisce lichaman.
 500. Nu secge ic þe Seth ne þearft þu swincan byddende ne
þyne tearas ageotende þæt ðu þurfe biddan þone ele of þam treowe
þære myldheortnysse þæt ðu Adam þynne fæder myd smyrian mote
for his lichaman sare for þam ðe gyt ne syndon gefyllede þa fif þusend
wyntra &amp; þa fif hund wyntra þe sceolon beon agane ær he gehæled
wurðe.
 506. Ac þonne cymð se myld heortesta Cryst Godes sunu &amp;
gelæt þynne fæder Adam on neorxnawang to þam treowe þære
myldheortnysse.
 508. Þa ðys wæron eall gehyrende ealle þa heah fæderas
&amp; þa wytegan &amp; ealle þa halgan þe þær on þam cwicsusle
wæron hig wæron swyðe geblyssigende &amp; God wuldrigende.
 511. Hyt wæs swyðe angrislic þa ða Satanas þære helle
ealdor &amp; þæs deaðes heretoga cwæð to þære helle, gegearwa
þe sylfe þæt ðu mæge Cryst onfon.
 514. Se hyne sylfne gewuldrod hæfð &amp; ys Godes sunu &amp;
eac man &amp; eac se deað ys hyne ondrædende.
 516. &amp; myn sawl ys swa unrot þæt me þincð þæt ic
alybban ne mæg for þig he ys mycel wyðerwynna &amp; yfel wyrcende ongean
me &amp; eac ongean þe &amp; fæla þe ic hæfde to me gewyld &amp; to
atogen blynde &amp; healte gebygede &amp; hreoflan ealle he fram þe atyhð.
 520. Seo hell þa swiðe grymme &amp; swyðe egeslice andswarode
þa Satanase þam ealdan deofle &amp; cwæð, hwæt ys se þe ys swa
strang &amp; swa myhtig gif he man ys þæt he ne sig þone deað
ondrædende þe wyt gefyrn beclysed hæfdon?
 524. For þam ealle þa ðe on eorðan anweald hæfdon þu
hig myd þynre myhte to me getuge &amp; ic hig fæste geheold.
 526. &amp; gif þu swa myhtig eart swa þu ær wære hwæt
ys se man &amp; se Hælend þe ne sig þone deað &amp; þyne myhte
ondrædende?
 528. Ac to soðon ic wat gif he on mennyscnysse swa myhtig ys
þæt he naðer ne unc ne ðone deað ne ondræt þæt ic wat
þæt swa myhtig he ys on godcundnysse þæt hym ne mæg nan þyng
wyðstandan.
 531. &amp; ic wat gif se deað hyne ondræt þonne gefohð he
þe &amp; þe byð æfre wa to ecere worulde.
 533. Satanas þa þæs cwycsusles ealdor þære helle
andswarode &amp; þus cwæð, hwæt twynað þe oððe hwæt
ondrætst þu ðe þone Hælend to onfonne mynne wyðerwynnan &amp; eac
þynne?
 536. For þon ic hys costnode &amp; ic gedyde hym þæt eal
þæt Iudeisce folc þæt hig wæron ongean hyne myd yrre &amp; myd
andan awehte.
 538. &amp; ic gedyde þæt he wæs myd spere gesticod &amp; ic
gedyde þæt hym man drincan mengde myd eallan &amp; myd ecede.
 540. &amp; ic gedyde þæt man hym treowene rode gegearwode
&amp; hyne þær on aheng &amp; hyne myd næglum gefæstnode.
 542. &amp; nu æt nextan ic wylle hys deað to ðe gelædan
&amp; he sceal beon underþeod ægðer ge me ge þe.
 544. Seo hell þa swyðe angrysenlice þus cwæð, wyte
þæt ðu swa do þæt he ða deadan fram me ne ateo for þam þe
her/ fæla syndon geornfulle fram me þæt hig on me wunian noldon.
 547. Ac ic wat þæt hig fram me ne gewytað þurh heora agene
myhte buton hig se ælmyhtyga God fram me ateo se ðe Lazarum of me genam
þone þe ic heold deadne feower nyht fæste gebunden.
 550. &amp; ic hyne eft cwycne ageaf þurh hys bebodu.
 551. Þa andswarode Satanas &amp; cwæð, Se ylca hyt ys se
ðe Lazarum of unc bam genam.
 552. Seo hell hym þa ðus to cwæð, Eala ic halsige þe
þurh þyne mægenu &amp; eac þurh myne þæt ðu næfre ne
geþafige þæt he in on me cume for þam þa ic gehyrde þæt word
hys bebodes ic wæs myd myclum ege afyriht &amp; ealle myne arleasan þenas
wæron samod myd me gedrehte &amp; gedrefede swa þæt we ne myhton
Lazarum gehealdan.
 558. Ac he wæs hyne asceacende eal swa earn þonne he myd
hrædum flyhte wyle forð afleon &amp; he swa wæs fram us ræsende
&amp; seo eorðe þe Lazarus deadan lichaman heold, heo hyne cwycne ageaf.
 561. And þæt ic nu wat þæt se man þe eall þæt
gedyde þæt he ys on Gode strang &amp; myhtig.
 562. &amp; gif þu hyne to me lædest ealle þa ðe her syndon
on þysum wælhreowan cwearterne beclysede &amp; on þysum bendum myd
synnum gewyrðene ealle he myd hys godcundnysse fram me atyhð &amp; to lyfe
gelæt.
 566. Ac amang þam þe hig þus spræcon þær wæs
stefen &amp; gastlic hream swa hlud swa þunres slege &amp; wæs þus
cweðende, <foreign>Tollite portas principes uestras et eleuamini porte eternales et
introibit rex glorie</foreign>, þæt byð on Englisc, ge ealdras to nymað þa
gatu &amp; up ahebbað þa ecan gatu þæt mæge ingan se cyng þæs
ecan wuldres.
 571. Ac þa seo hell þæt gehyrde þa cwæð heo to þam
ealdre Satane, gewyt raðe fram me &amp; far ut of mynre onwununge.
 573. &amp; gif þu swa myhtig eart swa þu ær ymbe spræce
þonne wyn þu nu ongean þone wuldres cyning &amp; gewurðe þe &amp;
hym.
 575. And seo hell þa Satan of hys setlum utadraf &amp; cwæð
to þam arleasum þenum, belucað þa wæl hreowan &amp; þa ærenan
gatu &amp; to foran on sceotað þa ysenan scyttelsas &amp; heom stranglice
wiðstandað &amp; þa hæftinga gehealdað þæt we ne beon
gehæfte.
 580. Þa þæt gehyrde seo mænigeo þæra halgena þe
ðær ynne wæron hig clypedon ealle anre stefne &amp; cwædon to
þære helle, Geopena þyne gatu þæt mæge ingan se cyning þæs
ecan wuldres.
 583. Þa cwæð Dauid þa gyt, ne forewitegode ic eow þa
ða ic on eorðan lyfigende wæs, Andettað Dryhtne hys myldheortnysse for
þam ðe he hys wundra wyle manna bearnum gecyðan &amp; þa ærenan gatu
&amp; þa ysenan scyttelas tobrecon &amp; he wyle genyman hig of þam wege
heora onryhtwysnysse?
 588. Æfter þam þa cwæð se wytega Isaias to eallum þam
halgum þe ðær wæron, &amp; ne foresæde ic eow þa ða ic on
eorðan lyfigende wæs þæt deade men arysan sceoldon &amp; mænige
byrgena geopenod weorðan &amp; þa sceoldon geblyssian þe on eorðan
wæron for þam ðe hym fram Dryhtne hæl sceolde cuman?
 593. Þa ealle þa halgan þys wæron gehyrende fram þam
witegan Esaiam hig wæron cweðende to þære helle, Geopena þyne
gatu.
 595. Nu þu scealt beon untrum &amp; unmyhtig &amp; myd eallum
oferswyþed.
 596. Heom þa ðus gesprecenum þær wæs geworden seo
mycele stefen swylce þunres slege &amp; þus cwæð, Ge ealdras to
nimað eowre gatu &amp; up ahebbað þa ecan gatu þæt mæge ingan se
cyning þæs ecan wuldres.
 600. Ac seo hell þa þæt gehyrde þæt hyt wæs tuwa swa
geclipod þa clypode heo ongean &amp; þus cwæð, hwæt ys se cyning
þe sig wuldres cyning?
 602. Dauid hyre andswarode þa &amp; cwæð, þas word ic
oncnawe &amp; eac ic þas word gegyddode þa ða ic on eorðan wæs.
 604. &amp; ic hyt gecwæð þæt se sylfa Drihten wolde of
heofenum on eorðan beseon &amp; þær gehyran þa geomrunge his
gebundenra þeowa.
 606. Ac nu þu fuluste &amp; þu ful stincendiste hell, Geopena
þyne gatu þæt mæge ingan þæs ecan wuldres cyning.
 608. Dauide þa þus gesprecenum þær to becom se wuldorfulla
cyning on mannes gelycnysse þæt wæs ure heofenlica Dryhten.
 610. &amp; þar þa ecan þystro ealle geondlyhte &amp; þar
þa synbendas he ealle to bræc.
 612. &amp; he ure ealdfæderas ealle geneosode þær þær
hig on þam þystrum ær lange wunigende wæron.
 613. Ac seo hell &amp; se deað &amp; heora arleasan þenunga
þa ða hig þæt gesawon &amp; gehyrdon wæron aforhtode myd heora
wælhreowum þenum for þam ðe hig on heora agenum rice swa mycele
beorhtnysse þæs leohtes gesawon.
 617. &amp; hig færinga cryst gesawon on þam setle syttan þe
he him sylfum geahnod hæfde.
 618. &amp; hig wæron clypigende &amp; þus cweðende, We
syndon fram þe oferswyðde.
 620. Ac we acsiað þe hwæt eart þu, þu ðe butan
ælcon geflyte &amp; butan ælcere gewemminge myd þynum mægen þrymme
hæfst ure myhte genyðerod?
 622. Oððe hwæt eart þu swa mycel &amp; eac swa lytel &amp;
swa nyðerlic &amp; eft up swa heah &amp; swa wunderlic on anes mannes hywe us
to oferdryfenne?
 625. Hwæt ne eart þu se ðe lage dead on byrgene &amp; eart
lyfigende hyder to us cumen &amp; on þynum deaðe ealle eorðan gesceafta
&amp; ealle tungla syndon astyrode?
 627. &amp; þu eart freoh geworden betwynan eallum oðrum deadum
&amp; ealle ure eoredu þu hæfst swiðe gedrefed.
 629. &amp; hwæt eart þu þe hæfst þæt leoht hyder
eond send &amp; myd þynre godcundan myhte &amp; beorhtnysse hæfst ablend
þa synfullan þystro?
 631. &amp; gelyce ealle þas eoredu þyssa deofla syndon swyðe
afyrhte.
 633. &amp; hig wæron þa ealle þa deoflu clypigende anre
stefne, hwanon eart þu la Hælend swa strang man &amp; swa beorht on
mægenþrymne butan ælcon womme &amp; swa clæne fram ælcon
leahtre?
 636. Eall eorðan myddaneard us wæs symble underþeod oð
nu.
 637. And eornostlice we ahsiað þe, hwæt eart þu, þu ðe
swa unforht us to eart cumen &amp; þar to eacan us wylt fram ateon ealle þa
ðe we gefyrn on bendum heoldon?
 640. Hwæðer hyt wen sig þæt ðu sig se ylca Hælend
þe Satan ure ealdor ymbe spæc &amp; sæde þæt ðurh þynne deað
he wolde geweald habban ealles myddaneardes?
 642. Ac se wuldorfæsta cyning &amp; ure heofenlica Hlaford þa
nolde þæra deofla gemaðeles mare habban.
 644. Ac he þone deoflican deað feor nyðer atræd &amp; he
Satan gegrap &amp; hyne fæste geband &amp; hyne þære helle sealde on
angeweald.
 646. Ac heo hyne þa underfeng eall swa hyre fram ure heofenlican
hlaforde gehaten wæs.
 648. Þa cwæð seo hell to Satane, la ðu ealdor ealre
forspyllednysse and la ðu ordfruma ealra yfela &amp; la ðu fæder ealra
flymena &amp; la ðu þe ealdor wære ealles deaðes &amp; la ordfruma
ealre modignysse, for hwig gedyrstlæhtest þu þe þæt ðu þæt
geþanc on þæt Iudeisce folc asendest þæt hig þysne Hælend
ahengon &amp; þu hym nænne gylt on ne oncneowe &amp; þu nu þurh
þæt tryw &amp; þurh þa rode hæfst ealle þyne blysse forspylled?
 655. &amp; þurh þæt þe ðu þysne wuldres cyning ahenge
þu dydest wyðerwerdlice ongean þe &amp; eac ongean me &amp; oncnaw nu hu
fæla ece tyntrega &amp; þa ungeendodan suslo þu byst þrowigende on
mynre ecan gehealtsumnysse.
 658. Ac þa ða se wuldres cyning þæt gehyrde hu seo hell
wyð þone reðan Satan spræc, he cwæð to þære helle, beo Satan
on þynum anwealde &amp; gyt butu on ecum forwyrde &amp; þæt beo æfre
to ecere worulde on þære stowe þe ge Adam &amp; þæra witegena bearn
ær lange on geheoldon.
 663. And se wuldorfulla Dryhten þa his swyðran hand aðenede
&amp; cwæð, Ealle ge myne halgan ge þe myne gelycnysse habbað cumað
to me.
 666. &amp; ge þe þurh þæs treowes bleda genyðerude
wæron ge seoð nu þæt ge sceolon þurh þæt treow mynre rode þe
ic on ahangen wæs oferswyðan þone deað &amp; eac þone deofol.
 669. Hyt wæs þa swyðe raðe þæt ealle þa halgan
wæron genealecende to þæs Hælendes handa.
 670. And se Hælend þa Adam be þære riht hand genam &amp;
hym to cwæð, Syb sig myd þe Adam &amp; myd eallum þynum bearnum.
 672. Adam wæs þa nyðer afeallende &amp; þæs Hælendes
cneow cyssende &amp; myd teargeotendre halsunge &amp; myd mycelre stefne þus
cwæð, Ic herige þe heofena Hlaford þæt ðu me of þysse cwyc
susle onfon woldest.
 676. And se Hælend þa his hand aðenede &amp; rode tacen ofer
Adam geworhte &amp; ofer ealle his halgan.
 677. &amp; he Adam be þære swyðran handa fram helle geteh
&amp; ealle þa halgan heom æfterfyligdon.
 679. Ac se halga Dauid þa ðus clypode myd stranglicre stefne
&amp; cwæð, Singað Dryhtne nywne lofsang for þam ðe Dryhten
hæfð wundra eallum þeodum geswutelod &amp; he hæfð hys hæle
cuðe gedon toforan ealre þeode gesyhðe &amp; his ryhtwysnysse onwrigen.
 683. Ealle þa halgan hym þa andswaredon &amp; cwædon,
þæs sig Dryhtne mærð &amp; eallum hys halgum wuldor, amen, Alleluia.
 685. Se halga Dryhten wæs þa Adames hand healdende &amp; hig
Michaele þam heahengle syllende &amp; hym sylf wæs on heofenas farende.
 688. Ealle þa halgan wæron þa Mychaele þam heahengle
æfterfyligende.
 689. &amp; he hig ealle ingelædde on neorxenawang myd
wuldorfulre blysse.
 690. Ac þa hig inweard foron þa gemytton hig twegen ealde weras
&amp; ealle þa halgan hig sona acsedon &amp; heom þus to cwædon, Hwæt
syndon ge þe on helle myd us næron &amp; ge nu gyt deade næron &amp;
eower lychaman swa þeah on neorxnawange togædere syndon?
 695. Se oðer hym þa andswarode &amp; cwæð, ic eom Enoch
&amp; ic þurh Dryhtnes word wæs hyder alædd &amp; þys ys Helias
Thesbyten þe myd me ys.
 697. Se wæs on fyrenum cræte hyder geferod &amp; wyt gyt
deaðes ne onbyrigdon.
 699. Ac wyt sceolon myd godcundum tacnum &amp; myd forebeacnum
antecrystes geanbydian &amp; ongean hyne wynnan.
 700. &amp; wyt sceolon on Hierusalem fram hym beon ofslagene &amp;
he eac fram us.
 702. Ac wyt sceolon bynnan feorðan healfes dæges fæce beon
eft geedcwycode &amp; þurh genypu up onhafene.
 703. Ac onmang þam ðe Enoch &amp; Elias þus spræcon heom
þær to becom sum wer þe wæs earmlices hywes &amp; wæs berende anre
rode tacen on uppan hys exlum.
 706. Ac þa Halgan hyne þa sona gesawon &amp; hym to cwædon,
hwæt eart þu þe ðyn ansyn ys swylce anes sceaðan &amp; hwæt ys
þæt tacen þe ðu on uppan þinum exlum byrst?
 709. He hym andswarode &amp; cwæð, Soð ge secgað þæt
ic sceaða wæs &amp; ealle yfelu on eorðan wyrcende.
 711. Ac þa Iudeas me wyð þone Hælend ahengon.
 711. &amp; ic þa geseah ealle þa ðing þe be þam
Hælende on þære rode gedone wæron.
 713. &amp; ic þa sona gelyfde þæt he wæs ealra gesceafta
scyppend &amp; se ælmyhtiga cyning.
 714. &amp; ic hyne georne bæd &amp; þus cwæð, Eala
Dryhten, gemun þu myn þonne þu on þyn ryce cymest.
 716. And he wæs myne bene sona onfonde &amp; he me to cwæð,
To soðon ic þe secge to dæg þu byst myd me on neorxnawange.
 718. &amp; he me þysse rode tacen sealde &amp; cwæð Ga on
neorxnawang myd þysum tacne.
 719. &amp; gif se engel þe ys hyrde to neorxnawanges geate ðe
inganges forwyrne ætyw hym þysse rode tacen &amp; sege to hym þæt se
Hælenda Cryst Godes sunu þe nu wæs anhangen þe þyder asende.
 722. And ic þa ðam engle þe ðær hyrde wæs eall hym
swa asæde.
 723. &amp; he me sona ingelædde on þa swyðran healfe
neorxnawanges geates.
 725. &amp; he me geanbydian het &amp; me to cwæð, Geanbyda her
oð þæt inga eall mennisc cynn þe se fæder Adam myd eallum his
bearnum &amp; myd eallum halgum þe myd hym wæron on þære helle.
 728. Ac ða ealle heah fæderas &amp; þa wytegan þa hig
gehyrdon ealle þæs sceaðan word þa cwædon hig ealle anre stefne,
Sig gebletsod se ælmyhtiga Drihten &amp; se eca fæder se ðe swylce
forgifenysse þinum synnum sealde &amp; myd swylcere gife þe to neorxnawange
gelædde.
 732. He andswarode &amp; cwæð, Amen.
 734. Ðys syndon þa godcundan &amp; þa halgan gerynu þe ða
twegen wytegan Carinus &amp; Leuticus to soðon gesawon &amp; gehyrdon eall
swa ic ær her beforan sæde þæt hig on þysne dæg myd þam
Hælende of deaðe aryson eall swa hig se Hælend of deaðe awehte.
 738. &amp; þa hig eall þys gewryten &amp; gefylled hæfdon
hig up aryson &amp; þa cartan þe hig gewryten hæfdon þam ealdrum
ageafon.
 740. Carinus his cartan ageaf Annan &amp; Caiphan &amp; Gamaliele.
 741. And gelice Leuticus his cartan ageaf Nychodeme &amp; Iosepe
&amp; heom þus to cwædon.
 743. Sybb sig myd eow eallum fram þam sylfan Dryhtne Hælendum
Cryste &amp; fram ure ealra Hælende.
 744. And Carinus &amp; Leuticus wæron þa færinga swa
fægeres hywes swa seo sunne þonne he beorhtost scyneð.
 746. &amp; on þære beortnysse hyg of þam folce gewyton swa
þæt þæs folces nawyht nyston hwæder hig foron.
 748. Ac þa ealdras þa &amp; þa mæssepreostas þa gewrytu
ræddon þe Carinus &amp; Leuticus gewryten hæfdon þa wæs ægðer
gelice gewryten þæt naðer næs ne læsse ne mare þonne oðer be
anum stafe ne furðon be anum prican.
 751. And ða þa gewrytu gerædde wæron eall þæt
Iudeisce þa heom betwynan cwædon, Soðe syndon ealle þas þyng þe
her gewordene syndon &amp; æfre sig Dryhten gebletsod a worulda woruld
Amen.
 755. And ælc þæra Iudea wæs þa ham to his agenum
farende myd mycelre ymbhydignysse &amp; myd mycelum ege &amp; myd mycelre
fyrhto &amp; heora breost beatende þæt hig myd þam betan woldon þæt
hig wyð God agylt hæfdon.
 758. And Ioseph &amp; Nychodemus wæron þa farende to Pilate
þam deman &amp; hym eall atealdon be þam twam wytegum Carine &amp; Leutice
&amp; be þam gewriton &amp; be ealre þære fare þe hym æror bedyglod
wæs.
 762. Ac Pilatus þa on hys domerne hym sylf awrat ealle þa
þyng þe be þam Hælende gedon wæron.
 764. &amp; he syððan an ærendgewryt awrat &amp; to Rome
asende to þam cyninge Claudio.
 765. &amp; hyt wæs þus awryten, Se Pontisca Pilatus gret hys
cyne hlaford Claudium.
 766. &amp; ic cyðe þe þæt hyt nu nywan gelamp þæt
ða Iudeas þurh hyra andan &amp; þurh hyra agene genyðerunga þæt
hig þone Hælend genamon &amp; eac hyne me sealdon &amp; hyne swyðe
wregdon &amp; hym fæla ongean lugon &amp; sædon þæt he dry wære
&amp; eac þæt he ælcne reste dæg gewemde for þan ðe hig gesawon
þæt he on reste dagum blynde men gelyhte &amp; hreoflan geclænsode
&amp; deofolseocnyssa fram mannum aflymde &amp; deade awehte &amp; fæla
oðra wundra he worhte.
 774. &amp; ic heom gelyfde swa swa ic na ne sceolde.
 775. &amp; ic hyne swingan het &amp; hyne heom syððan to heora
agenum dome ageaf.
 776. &amp; hig hyne syððan on treowerne rode ahengon.
 777. &amp; he þær on dead w&e;s &amp; eft syððan he
bebyrged wæs, hig þær to his byrgene gesetton <foreign>iiii</foreign> &amp; feowertig
cempena þe þone lichaman healdan sceoldon.
 780. Ac he on þam þryddan dæge of deaðe aras &amp; þa
hyrdas hyt eall asædon &amp; hyt forhelan ne myhton.
 781. Ac þa Iudeas þa hig þæt gehyrdon hig þam hyrdon
feoh geafon &amp; hig þæt secgan sceoldon þæt his cnyhtas comon &amp;
þone lychaman forstælon.
 784. And þa hyrdas þa þæt feoh fengon &amp; hig swa þeah
þa soðfæstnysse þe ðær geworden wæs forsuwian ne myhton.
 786. Nu leof cyning ic þe eac lære for þig þæt ðu
næfre þæra Iudea leasunga ne gelyfe.
 787. Sig Dryhtne lof &amp; deoflum sorh a to worulde, amen.

END_TEXT
START_TEXT

Nic (C)
B8.5.3.1.
Gospel of Nicodemus Homily (London, British Library, MS. Cotton Vespasian D.XIV): Hulme 1903-4, 591-610.



 1. Ðæs dæiges þe ure Hælend for ure alesednysse
geðolede pine on þær halgen rode, þa wæs þære neh sum were
standende, se wæs Ioseph genæmned.
 3. And he wæs god were and rihtwis, and næs næfre his
willes, þær me þone Hælend forwreigde on nanen gemange.
 4. He wæs of þære ceastre þe is genæmned Barimathia.
 5. He onbad on Ierusalem forð þæt se Hælend wæs
ahangen.
 6. And to þan æfene he eode to Pilate and abæd æt him
Cristes lichame and hine of þære rode genama and on clæne scete bewand
and hine on his neowe þruh aleigde, on þæreþe nan oðer mann on ne
læg.
 10. Þa þa Iudees þæt geherdan, þæt Ioseph hæfde
þæs Hælendes lichame abeden, þa sohten heo hine and þa twelf
cnihtes þe sægden þæt he nære on dernelegere acænnod, and
Nichodemus and manega oðre þe ær mid þam Hælende spæcen and his
gode weorc gesegen and on hine gelefden.
 14. Ealle þær heo heom sylfen bedigeledan and behyddan buten
Nichodemus, ane, forþanþe he wæs an ealdor of þan Iudeisce folca.
 16. Þa com he to heom, þær þær heo heora samnunge
hæfdon and cwæð to heom, hwy comen ge hider on þysser gesamnunge,
þæt ic hit ærre nyste?
 18. Þa andsweredan þa Iudees and cwædan, Ac hwu wære þu
swa dyrstig, þæt þu dorstes innen ure gesamnunga gan, þu þe wære
werigend and midspecend þan Hælende?
 20. Ac seo he æfre mid þe here and ec on þære toweardan
wurlde.
 21. Nichodemus cwæð, Amen, Amen.
 23. Eallswa gelice Ioseph æfter hine æteowde and heom to com
and þuss cwæð, For hwy synden ge swa unrote ongean me?
 24. Is hit forþanþe ic abæd þæs Hælendes lichame
æt Pilaten?
 25. Soð hit is þæt ic hine abæd and on clænen
syndonissce hræigle befeold and hine on minen þruge geleigde and
ætforen þan scræfe mycelne stan ahwylfde.
 27. And ic secge to soðen þæt ge nan þing wel ne dyden
ongean þone rihtwisen, þæt ge hine on rode anhengan and mid spere
sticoden.
 30. Þa þa Iudees þæt geherdan, þa gefengan heo hine and
heten hine on cwarterne fæste beclysen and cwæðen to him, Oncnaw nu and
ongit þæt hit þe sceal lytel fremigen, þæt þu toþohtest.
 32. We wyten þæt þu ne eart næfre wyrðe þæt þu
bebyried beo.
 33. Ac we sculen syllen þin flæsc heofone fugelan and wilde
deoran.
 34. Þa Iudees hine þa on cwarterne gebrohten and þa dure
fæste belucan.
 35. And Annas and Caiphas þa locan fæste geinsegelodan and
þærto herdes gesetten and geðoht worhten wið þan ferrædden on
hwylcen deaðe heo hine syllen mihten and ofslean.
 38. Ac heo nolden for þan restendæige.
 38. And heo þa beðohten hwu heo wyrest mihten hine ateon.
 40. Ða gesamnoden heo on þan þridden dæige, Annas and
Caiphas and ealla heora lyðre geferen, and comen to þan cwarterne and þa
locan unsegeloden and mid þan cæigen þa locan unlucan.
 42. And heo þærinne Ioseph ne funden.
 43. Þa wundreden heo ealle and wurðen afyrhte.
 44. Onmang þan þa stod þære sum of þan cæmpen þe
scolden habben gehealden þæs Hælendes byrigene, and heo sæden hwylc
eorðstyrung heom com to.
 46. And Godes ængel heo þær gesegen swylce legeræsc and
his hreaf swylce snau and, we wurden ealle afyrhte and þær lægen swylce
we deade wæren, and we geherdan þone ængel cweðen to þan wifen
þæt Godes sune wære of deaðe arisen.
 49. And se ængel cwæð, Ne ondræde ge eow, forþan ic
wat þæt ge þone Hælend seceð.
 51. And he nis na her, ac he is arisen swa swa he ær beforen
sægde.
 52. Ac cumeð and sceawigeð hwar he aleigd wæs, and fareð
hraðe and secgeð his leorningcnihten þæt heora Hlaford is of deaðe
arisen, and þæt heo cumen to him on Galileam, þær heo hine mugen
geseon swa swa he heom ær sægde.
 55. Ða Iudees, þa heo þæt geherden, heo leten raðe ealle
þa cæmpen heom to gefeccen þe þæs Hælendes byrigene scolden
healden and heom to cwæden, Hwar is se Hælend þe eow betæht wæs?
 58. Oððe hware synd þa wif þe se ængel wiðspæc?
 59. Witodlice se Hælend is arisen of deaðe.
 59. Ac for hwan ne heolde ge þa wif þe þider comen?
 60. Þa cæmpen heom andswereden and cwæden, We nysten
hwæt þa wif wæron, ne we hit wyten ne mihten, forþanþe we wæron
onfyrhte, þæt we þær lagen swylce we deade wæron for þæs
ængles ansyne, and forþan we þa wif gefon ne mihten.
 63. Þa cwæden þa Iudees, Beo ure Scyppende, we ne gelefeð
eow na.
 65. Þa weardmænn andsweredan, Hwy nolden ge belefen on hine?
 66. Witodlice he wæs Godes sune.
 66. Þa cwæden þa Iudeas, Bute ge us þæs Hælendes
lichame gesyllen, ge sculen on yfele deaðe þrowigen.
 68. Þa weardmæn andswereden, æteowið us Ioseph þe ge on
cwarterne beclysden, and we eow gesylleð þone Hælend.
 69. Josep we mugen begyten.
 70. He is on his ceastre on Barimathia.
 70. Þa cæmpen andswarodan, Gyf Ioseph is on Barimathia,
þonne is se Hælend on Galilea, swa swa se ængel þan wifen sæigde.
 73. Þa wurden heo ealle afyrhte and cwæden, Gyf þiss cuð
byð þæt se Hælend of deaðe arisen beo, þonne eall to feale
wylleð on hine gelefen.
 75. And heo gegaderedan mycelne sceatt and geafon heom, and
bæden þæt heo scolden secgen þæt his cnihtes comen and þone
lichame heom forstælen, þaþa heo slæpende wæron.
 77. And gyf hit cuð byð Pilaten, we byð for eow and eow
hogelease gedoð.
 79. And heo onfengen þan feo and sæden þæt heom wære
se lichame forstolen.
 80. Ac heora leasunge ealle wurðen geupped.
 80. Þa comen þære þreo mære weres of Galilea to
Ierusalem.
 81. Se eldeste wæs mæssepreost and wæs gehaten Finees, se
oðer Aggeus, se þridde Preceptor.
 82. Heo sæden þæt heo þone Hælend þe onhangen wæs
gesegen on Galilea, and mid his cnihten æt, and wið heom spæc, and
Thomas his wunden sceawede.
 85. And se Hælend het heo faren geond eallne middeneart
bodigende fulleht on namen þæs fæder and sunen and halgen gastes.
 87. And ealle þaþe underfoð fulht, heo habbeð ece lif on
domes dæige on heofonerice.
 88. And þa þa swa ne doð, heo sculen habben hellewite.
 88. And he þa on þan feowertihðe dæige his æristes he
asteah to heofonerice of Oliuetes dune, and sæde þæt he wolde hider
cumen on domes dæige and þa rihtwise into heofenerice mid him gelæden
and þa synnfulle in to helle asænden.
 92. And we ne dorsten eow þiss forhelen.
 93. Þiss heo atealden eall on heora sinoðe.
 93. Þa wurðen heo ealle swyðe sarige and afyrhte.
 94. Þa Iudees heo þa hælsodan þurh heora æ hweðer hit
soð wære.
 95. And heo ealle sworen þæt hit eall soð wære.
 95. Þa abæden ealle þa Iudees þæt heo scolden feo nymen
and ham gewænden, and na mare hit cyðen on þan lande.
 97. And heo sæden þæt heo swa wolden.
 98. And heo fengen to þan feo, and heo leten heo læden of
þan lande þreo oðre weres, þæt heo nane hwile on Ierusalem wunigen
ne mosten.
 100. Annas and Caiphas cwæðen to eallen þan sinoðe, Nis
hit na soð þæt þa cæmpen sæigden þæt se Hælend of
deaðe arise.
 101. Ac wæron his þegnes cumen and heom feo geafen and þone
Hælend forstælen.
 103. Nichodemus þa upstod and cwæð, Wyteð þæt ge riht
specan beo Israele bearnen.
 104. Wel ge geherdan hwæt þa þreo weres sæden þe of
Galilea comen beo þan Hælende.
 105. Þa Iudees smeaden hware Elias se witega wære.
 106. Eliseus heom sæde þæt he on heofone wære.
 107. Þa cwæden heo sume þa get, Wen is þæt he seo on
Israele monte gesett mid his gaste.
 108. Ac uten us weres geceosan and þa montes gefaren, wealte
þeh we hine mugen gefinden.
 109. Heo bæden þa Heliseum and þa weres þe þær betst
wæron, þæt heo scolden faren and Helias secen.
 111. And heo ferdon on þa muntes þreore dagene fæc, ac heo
hine finden ne mihten.
 112. Ac heo gemetten Iosep on Barimathia on his agenre ceastre.
 113. Þa heo ham comen þa sæden heo hwu heo gefaren
hæfden, and hwu heo hine finden ne mihten, and hwu heo Ioseph funden on his
agenre ceastre.
 116. Þa wæron þa ealdres and þa mæssepreostes and eall
þæt folc swyðe bliðe.
 117. And heo maceden mycele somnunge and gemot hwu heo Ioseph to
heom gelaðigen mihten, and sænden an gewrit to him þuss gewriten, Sibb
seo mid þe Iosep and mid eallen þan þe mid þe byð wunigende.
 120. We wyten þæt we gesyneged hæbbeð, ægðer gea
ongean þe, ge ongean God.
 121. Ac we biddeð þe þæt þu cume to us for þinre
miltse.
 122. We wyten þæt we awergendlic geðanc ongean þe
þohten, þaþa we þe beclysden and belucan on cwarterne.
 124. Þa ærendracen comen and him þæt gewrit on hand
sealden, and he hit rædde and cwæð, Seo gebletsod seþe nolde þæt
min blod wære gespillod, þæt is, se Drihten Crist, þe me under his
fiðeren gescillde.
 127. Þa Ioseph up astod and þa weres cyste and heo wurdlice
underfeng.
 128. Þa on morgen ferde Ioseph to Ierusalem mid geleafe and mid
þan ærendracan ealle on heora assen ridende.
 130. Þa þæt folc of þære ceastre þæt geherde
þæt Ioseph wæs gecumen, þa comen heo ealle him togeanes and
cwædon, La, fæder Ioseph, sibb sy mid þe and on þine ingange.
 132. Ioseph heom andswered and cwæð, Sibb seo mid eallen þan
mannen þe God lufigeð.
 133. And heo ealle to him abugen and hine cysten.
 134. Nichodemus þa mid wurðscipe hine to his byrig onfeng.
 136. On morgen ealle þa Iudees, Annas and Caiphas and preostes
and diacones, hine bæden þæt he scolde heom swuteligen.
 137. And secge us hwu þu þæs Hælendes lichame bebyredest
and hwu þu of þære cluse come þe we þe on beclysden.
 139. Þa we þe ne funden, þa us mycel fyrht forgrap and ege.
 140. Gode fæder sæge hit us.
 140. Ioseph cwæð to heom, þaþa ic beclysed wæs, þa
feng ic on mine gebeden forð to þære middre nihte.
 142. Þa wæs þæt hus beo þan feower hyrnen up onhafen,
and ic þone Hælend þa geseh eall swylc hit legeræsc wære.
 144. And ic for þan ege niðer on eorðen afeoll, and he me beo
þære hand geheold and up ahof and me gecyste and cwæð to me.
 145. Ne ondræd þu Ioseph.
 146. Besih on me and ongeot þæt ic hit eam.
 146. Þa beseh ic and cwæð, Eart þu þæt Elias, ure
larðeign?
 147. Þa cwæð he to me, Ne eam ic na Elias.
 148. Ac ic eam se Hælend þe þu his lichame bebyredest.
 149. Þa cwæð ic to him, æteowe me þa byrigeles hwar ic
þe leigde.
 149. Se Hælend me þa beo þære rihthand genam and me ut
lædde hwar ic hine byrede, and syððen he lædde me to Barimathia, to
minre agenre rice and cwæð, Sibb seo mid þe and mid þinen hirde,
Ioseph, and ne far þu na of þinre rice ær binnen feowertig dagena
fæce.
 153. Ic wylle to Galileam to minen cnihten gan.
 155. Ða þa Iudees eall þiss geherdan, þa feollan heo adun
and cwædon, Hwæt mæig þiss tacne beon þe on Israele lande geworden
is?
 156. We cuðen æigðer gea fæder gea moder þæs
Hælendes.
 157. Mihte þiss eall beon soð geworden?
 158. Ioseph þa up stod and cwæð to Annam and Caipham, Soð
is to wundrigenne þæt he of deaðe is arisen.
 159. Witodlice feale manna he of deaðe awehte on his æriste,
and heo of heora byrigene arærde, and sume heo eac lifes wæron.
 161. Ealle we cuðen þone rihtwisen Simeon þe urne Drihten
bær on his earmen into þan temple, þe ærre þan lame wæs.
 163. Wel we cuðen his twegen sunen, Carinus and Leuticius, þe
wæron for feale gearen deade.
 164. Ga we lochigen, nu byð heora byrigene opene, and heo synden
inne þære ceastre Barimathia samod libbende and God herigende.
 166. Ac uten faren to heom mid eallen eadmodnysse and wurðmynte
and gelæden heo to us and bidden heom for heora Drihtenes name þæt heo
wið us specan and us atellan ealle þa geryna þe beo Godes æriste
gewordene wæron.
 170. Ðaþa Ioseph hæfde þuss gespecan, þa wæs eall
þæt folc blissigende wið him and to Barimathia þære ceastre ferden,
and þære gewyten wolden hweðer hit soð wære þæt Ioseph
sæde.
 172. Þa heo þider comen, Annas and Caiphas, Nichodemus and
Gamaliel, þa eodan heo to þære byrigene and funden heo æmtig.
 174. And þa eodan heo into þam ceastre and gemetten Carinus and
Leuticius on gebedan licgende mid gebegedan cneowen.
 176. And heo sone ealla cysten and mid arwurðunge to Ierusalem to
heora sinoðe gelaðoden.
 177. And þær inne belocanen geaten heo wæron nymenda þa
boc þe seo drihtenlice æ wæs on gewriten, and heom on hand setten and
þuss cwædon, We hælsigeð eow þurh þone uplicen God and þurh
þa drihtenlice æ þe ge gehealden habbeð, þæt gyf ge gelefeð on
þan ilcan þe eow of deaðe arærde, þæt ge secgen us hwu ge of
deaðe arisen.
 183. Carinus and Leuticius heom andsweredan.
 183. Þa eldres and þa mæssepreostes heom þa funden blæc
and feðere, and me heo todælde on twa and mycel folcas mid heora
æigðer.
 185. Þa cwæð Carinus and Leuticius, Drihten Crist, ure
Hælend, þu eart lif and ærist eallre deadre.
 187. We biddeð þæt þu us geðafige þæt we þa
soðe geryne mugen geswutelien þe gewordene synd þurh þe and þurh
þinne deað and þurh þinne ærist.
 189. Heom com þa stefne of heofone þuss cweðende, Beo Godes
mihte and leafe writað and geswutelieð eallen mannen.
 190. Carinus and Leuticius þa ongunnen writen, Efne we wæron
þa mid eallen uren fæderen on þære deopen helle, þær becom mycel
brihtnysse ofer us ealle swylce sunne leome.
 193. Sathanas and eall hellewerod wæron afyrhte and þuss
cwædon, Hwæt is þiss liht þæt her swa færlice scinð?
 194. Þa wæs sone eall þæt mænnisc cynn blissigende and
Adam mid eallen hehfæderen and witegan for þan mycelan lihte, and heo
þuss cwæden, þiss liht is of Godes lihte, eallswa us God behet þæt
he us þæt ece lif and liht asænden wolde.
 198. Þa clypode Isaias, se witega, and cwæð, þiss is
þæt fæderlice liht ætforen Godes sune hider asændod, swa ic
foresæde, þaþa ic on eorðe wæs, þa ic cwæð and forewitegode
þæt þæt land Zabulon and Neptalim wið þæt wæter Iordanen
and þæt folc þe on þeostre sæten, scolden habben mare liht.
 202. Þiss ic witegode on eorðe, and nu hit is gecumen to us and
us onliht þe gefyrn on deaðes dimnysse sæten.
 204. Ac uten we nu ealle blissigen þæs lihtes.
 205. Simeon se rihtwise mid blisse heom to cwæð, Wuldrieð
þone Drihten Crist, Godes sune, þoneþe ic bær on minen earmen into
þan temple.
 207. And ic þa þus cwæð, þu eart liht and frofer ealle
þeoden and wurðmynt eallen Israele folca.
 208. Þa blissode Adam and eall his ofspryng, þa com þær
stefne swylce þunreslege and þa halgen ongean clypode, Hwæt eart þu?
 210. And he cwæð, Ic eam Iohannes þæs hehste witegan
forrynel, and her ic bodige ælmihtiges Godes sune hidercyme, swa swa ic on
eorðen dyde.
 212. Þaþa he incom, þa brihtode eall helle.
 213. Adam wæs þa to his sune cweðende, þe wæs
genæmned Seth, Gerece nu þinen bearnen and hehfæderen ealle þa þing
þe þu fram Michaele, þan hehængle, geherdest, þaþa ic þe sende
to neorxenewanges gate, þæt þu scoldest Drihten bidden þæt he mid
þe his ængel asænde, þæt he þe þone ele syllen scolde of þan
treowe þære mildheortnysse, þæt þu mihtest minne lichame mide
gesmerien, þaþa ic untrum wæs.
 220. Seth, Adames sune, wæs nehlæcende þan hehfæderen
and þan halgen witegan and cwæð, Efne þa ic wæs Drihten biddende
æt neorxenewanges gate, þa æteowde Micael, se hehængel, and me to
cwæð, Ic eam asænd fram Drihtene to þe and ic eam asett ofer eall
mænnisc lichame.
 224. Nu secge ic þe, Seth, ne þeart þu swincan biddende ne
þine teares geotende, þæt þu þurfe bidden þone ele of þan treowe
þære mildheortnysse, þæt þu Adam þinne fæder mide gesmerigen
mote for his lichames sare, for get ne synden gefyllede fif þusend wintre and
þa fif hundred, þe sculen beon agane, ær þone he gehæled wurðe.
 228. Þa cwæð Adam, Nu heo synden gefyllde and agane and
forðgewitene.
 230. Hit wæs þa swyðe grislic and egeslic, þa Sathanas,
þære helle ealdor, cwæð to helle, Gearca þe, helle, þæt þu
muge Crist onfon, seþe hine sylfne gewuldred hæfð and is Godes sune and
eac mann, and ec is hine ondrædende.
 233. And ic eam swa unroth, þæt me þincð sar min lif,
þæt ic forneh dead eam.
 234. He is wiðerwinne ongean me and ongean þe.
 235. And feale þe ic hæfde to me atogen, bisne and healte,
lame and reoflen, ealle he heo fram me ateah.
 236. Þa seo helle egeslice and grislice andswerede Sathanas þan
ealden deofle and cwæð, Hwæt is se, þæt seo swa strang and swa
mihtig, gyf he man is, þæt he ne seo deað ondrædende, þe wyt gefyrn
beclysd hæfden?
 240. Forðen ealle þaþe anweald on eorðe hæfdon, þu heo
mid þinre mihte to me getuge and ic heo fæste geheold.
 241. And gyf þu mihtig nu eart, swa þu ær wære, hwæt
is se mann and se Hælend þe ne seo þone deað and þine mihten
ondrædende?
 243. Ac to soðen ic wat, gyf he on mænniscnysse swa mihtig is
þæt he naðer ne unc, ne þone deað ne ondrætt, þonne gebint he
þe and þe byð æfre wa syððen.
 245. Sathanas þa, þære hellen ealder, andswerede and
cwæð, Hwæt tweonest þu of þe?
 246. Hwæt ondrædest þu þe þone Hælend to onfone,
minne wiðerwinne?
 247. Ic his costnode.
 248. Ic gelærde eall þæt Iudeisce folc þæt heo
wæron ongean him mid eorre and mid ande.
 249. And ic dyde þæt he wæs geseald and mid spere
gesticod.
 250. And ic dyde þæt man treowene rode gearewede and hine
þæron anheng and hine mid næiglen gefæstnode.
 251. And æt nexten ic wylle his deað to þe gelæden, and
he sceal beon underþeod, æigðer gea þe gea me.
 253. Seo helle þa swa swyðe grislice þuss cwæð, Wyte
þæt þu swa do, þæt he fram me þa deade ne ateo, forþanþe here
feale synden þe synden geornfulle fram me, þæt heo on me wunigen
nelleð.
 256. Ac ic wat þæt heo fram me ne gewiteð þurh heora agene
mihte, bute heo se ilca God me benyme þe me benam Lazarum, þoneþe ic
heold deadne feower niht fæste gebunden, and ic hine eft cwicne ageaf þurh
his beboden.
 259. Þa andswerede Sathanas and cwæð, Se ilca hit is þe
Lazarum of deaðe awehte and of unc bam genam.
 260. Seo helle þa andswerede and cwæð, Eala, ic hælsige
þe þurh þine mægn and eac þurh minne þæt þu næfre ne
geðafie þæt he on inne me becume, forþan ic geherde þa word his
bebodes.
 263. Ic wæs mid mycelan ege afyrht and ealle mine arlease
þeignes wæron mid me gedrehte, swa þæt we ne mihten Lazarum
gehealden.
 265. Ac he wæs hine scacende swa swa earn, þone he wyle mid
reðen flihte forð afleon.
 266. And he wæs fram us arisende, and seo eorðe þe Lazarus
deaden lichame heold, heo hine cwicne ageaf.
 268. And þæt ic wat nu, þæt se mann þe eall þæt
dyde, he is on Gode strang and mihtig.
 269. And gyf þu hine inn gelædest, ealle þaþe her synd on
þyssen wælreowen cwarterne beclysede and on þyssen bænden mid synne
gewriðene, ealle he mid his godcundnysse fram us atihð and to life
gelædeð.
 273. Eala, mæn þa leofeste, hwu laðlic and hwu grislic
wæs þære deoflene gemot, þa seo helle and se deofel heom betweonen
cidden.
 275. Onmang þan þa com þær mycel stefne and gastlic
clypigende swylce þunreslege, and þuss cweðende, <foreign>Attollite portas</foreign>.
 276. Þæt fers segð, Ge ealdres, untyneð þa gaten and
upahebbeð þa ændelease gaten and læteð inn þone wuldrigende Godes
sune.
 278. And þa seo helle þæt geherde, þa cwæð heo to
þan heafde, Beelzebub, Gewit fram me and far of minre wununge.
 280. And gyf þu eart swa mihtig swa þu ær cwæde, þonne
winn þu ongean hine and gewurðe þe and him.
 282. And seo helle þone deofel ut adraf, and cwæð to þan
arleasen þegnen, Belucað fæste þa ændelease gaten and toforen
sceoteð þa ærene and þa irene scytteles, and him strange
wiðstandeð and þiss weorod behealdeð, þæt we ne beon bereafod.
 286. Þa þæt geherdan þa hehfæderes þe þær inne
wæron, þa clypedan heo ealle anre stefne to þære helle, Geopene
þine gaten and læt inn þone King, þæs ecen wuldres sune.
 288. Þa cwæð Dauid, þiss ic witegode þa ic ofer eorðen
wæs cweðende, Andetteð Drihtene his mildheortnysse, forþanþe he wyle
his mildheortnysse mannen cyðen.
 290. Þa cwæð Isaias, Ic sæde on eorðen þæt deade
mænn scolden arisen and helle scolde beon geheregod and sarignysse eall to
blisse gewænd þurh wuldres bearn.
 293. Þa þa halgen þæt geherden, þa blissedan heo ealle
and to þære helle cwæden, Geopene þine gaten.
 294. Þu scealt beon untrum and unmihtig and mid eallen
oferswiðed.
 295. Þa wæs þær geworden mycel stefne and mycel liht
swylc þunreslege and þuss cwæð, Ge ealdres, geopenigeð and untyneð
eower gaten þæt muge ingan se King þe of heofone is asænd.
 298. Þa geherde seo helle þæt hit wæs twygge geclyped,
þa cleopode heo ongean and þuss cwæð, Hwæt is þes King þe is
gewuldred?
 300. Dauid cwæð and hire andswarede, Hit is Drihten of heofone
rice.
 301. And þiss ic on eorðen ærre cwæð, þæt he
scolde of heofone to eorðe and þær geheren þa geomerunga his
gebundenra þeowen.
 303. Ac nu þu fule and þu stinchende helle, geopene raðe
þine gaten, þæt muge ingan þæs ecen wuldres King.
 304. Þa Dauid þuss gespecan hæfde, þa þærto becom se
wulderfulle King on mannes gelicnysse and þa gaten tobræc and þa
þeostre ealle onlihte and þær þa synbændes ealle tobræc and ure
ealde fæderes ealle geneosode, þær heo on þan þeostre lange gewuned
hæfden.
 308. Seo helle and se deað and heora arlease þegnes, þa heo
þæt gesegen and geherden, heo wæron forhtigende mid heora wælreowen
þeignen, forþanþe heo on heora agene riche swa mycele brihtnysse
gesegen.
 311. Þa gesegen heo hine sitten on þan setle þe he sylf
geahnede, þa cwæden heo, Nu we synden ealle oferswiðene and ofercumene.
 313. Ac sege us, hwæt eart þu, þu þe buten ælcere
wæmmunge and buten flite us hæfest ealle ofercumene and genyðered?
 315. And hwæt eart þu swa mycellic and lytel and hehlic, and
swa wunderlic on anes mannes heowe, þæt þu hæfest us ofercumen?
 317. Þu læge dead and bebyred, and eart leofigende hider
gefaren to us.
 318. And on þine deaðe ealle tunglen and gesceafte wurðen
gestyrede.
 319. And þu eart freols geworden betwux eallen oðren deaden,
and eall ure werod þu hæfest swyðe gedrefed, and hæfest nu hider swa
mycel liht gebroht, and mid þinre brihtnysse synden ealle þas þeostre
gelihte.
 322. And eac gelice ealla þas ealdres þysere helle synden
swyðe afyrhte.
 324. Þa wæron þa deofle ealle clypigende anre stefne and
cwæðen, Hwanen eart þu, la Hælend, swa strang mann and swa briht on
mæigne, and wunigende buten ælcen lehtre and clæne fram ælcen
wæmme?
 327. Eall middeneard us wæs simle underðeodd forð þæt
nu.
 328. Eornestlice we axigeð hwæt þu seo, þu þe swa
unforht us eart to gecumen and wylt us benymen eall þæt we hider habbeð
gestrynd, fif þusend and fif hundred wintre on pine and on synbænde
gebroht hæfden?
 331. Hweðer hit wen seo, þæt þu seo se ilca Hælend þe
Sathanas embe spæc, ure ealder, and sægde þæt he wolde þurh þine
deað anweald habben ealles middeneardes?
 334. Ac se wulderfæste Cyng and ure heofonlice Hlaford nolde
þære deoflena gemaðeles na mare hlysten, forþan heo wolden mid heora
maðele hine dreccen.
 336. And Beelzebub fleah þa into helle botme, and ure Drihten him
strangode æfter and hine befran hwy he swa swyðe nyðer his setle gecure,
and ærre cwæð þæt eall wurld wæs his.
 338. And he hine gegrap þa and fæste geband mid anes draca
bæclinge and hine þær helle sealde on anweald to habbene aa buten
ænde.
 341. Eala mæn, hwu grislic hit wæs þaþa seo deofellice
helle þone feond, Beelzebub, underfeng and hine fæste geheold.
 342. Forþan se deofol wæs ær þære helle hlaford and
eallra þære deofellicre þingen þe hire on wæron.
 345. Þa cwæð seo helle, La þu ealdor eallra
forspillednysse, for hwy dyrstlæhtest þu þone Hælend to nymene and on
þa Iudeas besændest on heora heorten, þæt heo þone Hælend
onhengen?
 347. And þu nu þurh þære rode treowe ealle þine blisse
hæfest forspilled.
 348. Nu þu hæfest yfele gedon ongean me and ongean þe, and
þu forð to domes dæige scealt beon þuss gebunden, and feala ece
tintregen on me geðrowigen and on cwicsusle beornen.
 351. Þa þæt Crist geherde, hwu seo helle þone deofel,
Beelzebub, mid mycele gryre geðreatode and mid worde tyrwede, þa cwæð
he, Beo nu se deofol, helle ealdor, on þinen anwealde, and git bute on
forspillednysse aa buten ænde.
 354. And se wulderfulle Cyng aðenede his hand and cwæð,
Ealle mine halgen þe mine gelicnysse habbeð, cumeð to me.
 356. Þa ealle þa halgen genelæhten to his hande, and se
Hælend þa Adam beo þære rihthand genam and him to cwæð, Sib seo
mid þe, Adam, and mid þinen bearnen.
 359. Adam wæs þa nyðer feallinde and þæs Hælendes
cneow cyssende and mid tearengeotende halsunge, and mid stefne clypigende and
þuss cweðende, Ic herige þe, heofona Hlaford, þæt þu me of
þyssere cwicsusle woldest onfon.
 362. Se Hælend þa his hand aðenede and rodetacne ofer Adam
geworhte and ofer ealle þa oðre halgen.
 363. And he Adam beo þære swyðre hand fram helle ateah and
his þa gecorena.
 364. And Dauid cwæð, Singeð ealle halgen ure Drihtene neowne
sang.
 365. And heo sungan, On doxa wyste uoysena, Alleluia, Alleluia.
 367. Almihtig God betæhte þa Adam Michaele, þan hehængle,
and he heo gebrohte to neorxenewanga mid wulderfulre blisse.
 368. And þa þa heo inn foren, þa gemetten heo twegen weres.
 369. Þa cwædon heo, Hwæt synden ge þe mid us on helle
næron, and eowwer lichame swa þeh libbende is?
 371. Þa cwæð se oðer, Ic eam Enoch and ic þurh Drihtenes
word wæs hider gelædd, and þiss is Helias þe mid me is.
 373. Se wæs on fyrene chearte hider gefered, and get wyt
deaðes ne onbyrigden.
 374. Ac wyt sculen mid Godes tacne Antecristes anbidian and ongean
hine fihten and on Ierusalem beon þurh hine ofslagene, and on feorðe
healfen dæige beon eft gecwicode and þurh gehnipe eft to eow up onhafene.
 378. Onmang þan þa com þær an scaðe and an rodetacne on
his exle bær.
 379. Þa cwæð þæt werod, Hwæt eart þu þe eart
anen scaðe gelic?
 379. Soð ge seggeð þæt ic scaðe wæs and eall yfel
wyrcende.
 380. Ac þa Iudees wið þone Hælend onhengen me, and ic his
miltse bæd, and he me getyðede and of synne alesde and mid his worde hider
asænde to þan ængle mid þyssen tacne þe ge on minen halse geseoð
and het me her eower abiden.
 384. Þa cwædon heo ealle, Seo gebletsod se mildheorte God
seþe us are and mildse forgeaf.
 385. He andswerede and cwæð, Amen.
 386. Ðiss wæron þa halige geryne þe Carinus and Leuticius
awriten.
 387. And Carinus up astod and his carten Annam and Caipham and
Gamaliele on hand sealde, and Leuticius his carte Nichodeme and Iosephe on hand
gesealde.
 389. And heo cwæden, Godes sibb seo mid eow eallen.
 390. And Carinus and Leuticius wæron þa færinge on
fægeren heowe swylce sunne leome, and on þære brihtnysse fram þan
folca gewiten to ecen life.
 392. And þa þa gewriten gerædde wæron, þa wæron heo
gelice gewritene, þæt þær næs on naðer mare þone on oðern
ane stæfe, ne forðen ane prica.
 395. Þa þa soðfæste hit geherdan, þa cwæden heo, Seo
Drihten gebletsod aa on eallra wurlde wurld, Amen.
 396. And heo ferden ham mid mycelen ege and blisse.
 397. And Ioseph and Nichodemus ferden to Pilaten and him heora
gewrit æteowden.
 398. And Pilatus hit sænde Claudium to Romane byrig and gewrit
hwu hit beo þan Hælende geworden wæs on Ierusalem, and hwu heo hine
belæwden and hine him syððen sealden, and hwu heo hine anhengen and on
byrigele alegden, and hwu he of deaðe aras, and hwu heo þone medsceatt
þan weardmænn sealden, and swa þeh heo hit forhelen ne mihten.
 403. Nu, leofe Casere, ne gelef þu na þære Iudea leasunge,
forþan þiss is eall soð þæt hit swa is geworden.
 405. Seo Drihtene lof and deofle sarege, Amen.

END_TEXT
START_TEXT

Nic (D)
B8.5.3.2.
Gospel of Nicodemus Homily (Cambridge, Corpus Christi College, MS. 41): Hulme 1903-4, 610-14.



 1. Men þa leofestan, her sagað an þissum bocum ymbe ða
miclan gewird þe to ðisse nihte wearð, þæt ure Drihten, Hælend
Crist, on ðas niht gewearð, þe nu to niht wæs, þæt he of deaðe
aras to midre nihte, and he astahg niðer to helwarum to þan, þæt he
wolde þa helle bereafian, and swa gedyde, and þæt ealdor deoful
oferswiðan.
 5. And hit wearð him cuðlice ætiwed þæt he swa wolde
gedon.
 6. Þæt dioful is geciged and nemned Satanas, þæt is,
ealdor deoful inwite.
 7. And he rixað and wunað in helle nyþeweardre.
 8. Vre Drihten astahg in ða helle to ðan, þæt he wolde
þa halga saula þanon generian.
 9. Hit sagað þæt þa comon manige men to hellegatum, and
þa men wæron atelice and swiðe laðlice gewordene.
 11. And hit sagað þæt ða men wæron þære helle and
ðara deofla geatweardas, þæt hi woldon þa helle belucan wið uris
Drihtenes fore and wið his þydercyme.
 13. Her sægeð þæt hi wurdun hrædlice afyrhtede, þa
ure Drihten com an þas niht to ðære hellegatum, þæt ða loco
burstun and niðer feollon ongean hine.
 15. And he eode þa in, ure Drihten, and bræc þa helle and
nerede ða halgan sawla ðe an ðan wite ær lange sæton.
 17. And hi wæron þa sprecende, þa helware, him betwunum, and
hi cwædon, Hwæt taliað we hwæt ðes cempa sie ðe into us
gæð?
 19. Taligað we hwæðere usse geatweardas slapen, þa ðes
fyhtling in to us eode?
 20. Oððe taligað we hwæðer he hæbbe his ware gesette
wið usne ordfruma?
 21. Oððe he hine ofslegene, and þurh þæt he into us
eode?
 23. Þæt dioful gewat of þisse helle feran to ðan, þæt
he Iudas gelærde þæt hi Crist on rodegealgan ahengon.
 24. And he git ne com, eala, þæt he ne wat hwilc wæl him is
gerenod in ðisse helle.
 25. And he ða, ure Drihten, astahg furður in þa helle mid his
leohtes leoman, oð þæt he geseah hwær Adam sæt, ure ealra
fæder, mid eallum his frumcynne.
 28. And he Adam wæs þa sprecende and cwæð, Hwæt
taligað we hwæt þis leoht sie þe þus hædre scineð on ðas
helle æfter þisse uneaðlican weorulde?
 30. Hi wæron ða sprecende, þa helware, him betweonum and hi
cwædon, Hwæt is ðes scinenda and þes beorhta þe us hæfð mid
his leohtes leoman?
 32. Yfele we sindon her in gebegane.
 32. Hwæt, we nu wæron fægne, þæt we us moston
bediglan on ussum scræfum, þæt he us ne swencte mid his mægnis
nidbaðe.
 34. Hwæt, we witon þæt næfre ær ne wæs nænig to
þæs þristig þæt he lifigende into us eode.
 36. Taligað we hwæþere he heonon hworfe butan usse wrace?
 36. Hwæt, we witon þæt næfre ær in middangeard ðy
lic we ne gesawun on ure hælo, ne nefre ær þus wynsum leoht ne com on
þis blindde setl, ne an ðisne sweartan seaþ.
 39. Hwæt, we gehyrað and geseoþ þæt ðeos arlease
siniðþe is adumbud, þæt is, þeos hel and ðas wito blindigað, swa
hi ær ne dydon, ne þas sawla ne sprancetað under ussum slagum, ne hi ne
bifigað ne ne forhtigað.
 42. Hwæt, we gesioð þæt þes scinenda is to ðan hider
cyme, þæt he nereð þas saula.
 43. He reafað þas helle, ne wile he her wunian mid us on
þissum wite.
 45. And her sægeð eft þæt þa helware þus reonodon
þa þæt ordfremme folc and þæt geswencede werod.
 46. Adam and his cyn hi feollon to ures dne foton and wependum
wordum hi cwædon, Drihten, genere us of ðissum witum, þæt næfre
diofulu ofer us ne seo æfter ðe.
 48. Ða se stranga wið þæne stranga geræsde, þa ure
Drihten acom and þæt ealdor dioful geband and træd under his fotum,
þæs diofules miht lytlode.
 51. And ure dne nam þa Adam be his handa and teah hine up of
þære helle and ealle ða halgan saula þe ðæron wæron.
 52. And on ðæne dæg, ðe nu todæg is, micelne here
þara/ halegra saula he lædde mid him up of ðære helle and brohte to
heofenum and gefylde þa setl mid þam saulum ðe lange ær weste stodon.
 56. Swiðe us is ðonne to geþencanne, cwæð se writtere,
nu men ða leofestan, þæt ure Drihten hafað eft geþingod heder on
þisne middangeard on forman easterniht to þan þæt he ealre þisse
worulde ende gesetteð, swa ure Drihten silfe cwæð, Ic cyme and mina meda
mid me bringe.
 60. He siþað, ure Drihten, on þisne middangeard, mid micelre
egesan cymeð.
 61. Sunne and monan þistriað, and steorran feallað on
eorðan, and hefenas beoð gefealdene swa oðere bec.
 62. And he sendeð þenne, ure Drihten, his engelas feower, and
hi blawað feower byman æt feower sceatum þisses middangeardes.
 64. Þonne siþan þa byman geblawen habbað, þæt næfre
fis ne fugel ne wæter ne wilde dyor ne fyr, ne ne fela wihta to þan wide
þæs mannes lichaman ne todæleð on þisse worulde on his eagan
breohtme, þonne bið þeos eorðe eft swa niwe swa hio wæs þy dæge
þe hi God geworhte.
 68. Ðonne seo saul and se lichama byoð gegadrode, and hi
arisað þonne up of þære eorðan and gað forð to þan dome and
syðan þios eorðe forbyrneð mid eallum hire gestreonum and gemilt
nyþer in helle.
 71. And sit ure dne on his heahsetle, and he hafað his rode him
an handa, and hio lyhteð ofer ealne þisne middangeard, and hio bið blode
bestroden, swa hio wæs þy dæge þe he on þrowode.
 74. And þa wunda byoð swa opena and swa nywe swa hi wæron
þy dæge þe he Iudas an his lichaman geworhte.
 75. Fyr byrneð beforan Drihtenes heahsetle, and eall manna cyn
sceal byrnan on þam fyre, ær hi to ðam dome gangen, þæt hi sin þe
beortran and þe clænran beforan Cristes eagena gesyhðe.
 78. Ond þonne Godes engelas arædað ælces mannes worc, swa
god swa yfel, swa hi ær gewyrht habbað.
 79. Hi standað, þa men, æt þam dome þe him her nu ða
ne hirað, ne his larae ne gimað.
 80. Hi bioð swiðe beofiende and wepende, and hira weorðung
þær ne bið þe mare þe her on worulde þæs mætestan þeowes.
 82. Þa deman and ða ealdormen þenu earmra manna æhta
nidinga nimað and gegripað, hi sworcettaþ and hate eþiað and
fnæstniað.
 84. And hi swætað blode, and him þær ne bið nænig
clænnis seald, ne ræft.
 86. Ðæt la bið se bitera dæg and se strange dæg.
 86. Þæt la bið bealluis dæg and biman dæg, cyrmes
dæg and cerfulnesse dæg.
 87. Þæt la bið nearonesse dæg and earfoðnysse dæg.
 88. And ðæt la bið se bifenda domes dæg eallum mannum to
gebidanne.
 89. Hi gað þonne ða Godes engelas and asceadað þa gedefan
saula fram þan synfulum, and hi settað gode on þa swiðran healfe and
þa synfulan on þa winstran healfe.
 91. And he hwyrfþ hine þonne on þa wynstran, ure dne, and he
bið þonne sprecende to eallum þan synfullum mannum, efne swa he to anum
men cweðe and sprece.
 94. And he cwæð, Eala, þai man, hwæt, ic ðe geworhte
minum handum, þæt þu were me sylfum to anlicnysse.
 95. Ic þe gestaðolode on neorsnawanges wuldure, þa ðu mine
ðam leoflican bebodu forhogodest and þu hyrdest io swicendum swiðor
þonne þæt gescope.
 97. An þane folgað þu forworhtest, þe ic þe ansende, and
awearp of ðan wuldre to deaðe.
 99. Ða ic me geeaðmedde to þan þæt ic gesohte
fæmnanede lichaman innoð, and ic wæs geboren þurh mines ece gebyrd
for þe, and cildlica sceama ic geþafode and eal menisc sar ic ðrowode,
and ic geþafode þæt me man mid bradum handum slogh on min nebb, and ful
spatl man spau on min neb, and ecced and geallan ic birigde.
 103. And me man swang mid swipan, and þyrnenne helm man sette on
min heafod, and ic let mine sidun þurhþyrlian, þær ic þe of deaðe
nerede.
 106. Loca nu and geseoh þara wunda swaðe and þara nægla
dolh þe min lichama wæs mid þurhdrifen.
 107. Eal þas sar ic geðrowode for ðe, þær ic tilode
þæt þu an hefenum rixsode.
 108. For hwan, la man, ferlur þu þis eall ðe ic for ðe
geþrowode, and fær hwan feng þu unðanc?
 109. Hwa wat þa seminga ic nu leng be minum deaðe ne sprece?
 110. Agif me þin lif forþan ic min lif fær ðe sealde.
 111. For hwan besmite þu me mid þinum synnum, and þæt
templ þe ic me sylfum gehalgode?
 112. Þa sealdest þu diofolle hus þær ic me restan
þohte.
 113. Far hwan bescridest þu ðe nu to dæg heofona rices
gefean?
 114. Me wæs sio rod þinra synna micele hefigra þonne me
wære sio rod þe ic on acweald wæs.
 116. Ic cweðe nu to eow, gewitað ge awirgede fram me in
þæt ecce fyr.
 117. And ic eow betyne to dæg heofona rices duru togeanes, swa
ge betyndon eowra dura togenes þearfum ðe an mine naman to eow cigdon.
 118. Nelle ic gehiran to dæg eowre stefne þe ma ðe ge woldon
gehiran þæs earman stefne.
 121. Hi foð þonne, þa deoflo, to ðan saulum and lædað
into helle.
 121. Ðonne arist Sancta Maria and hio gæð forð and hio
annihð to ussum Hælende, and hio bideþ þæt he hire forgife þane
ðriddan dæl þæs forþorhtan weredes.
 124. And he alifeð hire, and hio gæð þonne and ascætð
þane þriddan dæl þara saula and geset gode on þa swiðran healfe.
 126. Þonne arist Sanctus Michael and he gæð forð and he
nihð to ussum Hælende, and he bid þæt he him forgife þone ðriddan
dæl þæs forwyrhtan weredes.
 128. And he alifeð him, and he gæð þonne and scætð
þane þriddan dæl þæra saula, geset gode on swiðran hand.
 130. Ðonne arist Sanctus Petrus and he gæð forð and he
nihð to ussum Drihten, and he bit þæt he him forgyfe þane þriddan
dæl þæs forwyrhtan weredes.
 132. And he alyfeð him, and he gæð þonne and ascætð
þæne þrid dæl ðara saula and geset gode on ða swiðran healfe.
 134. And nimað þanne þa deofolo ða lafe and lædað to
helle, and he gæþ þonne æfter, Sanctus Petrus, and belicþ þa
helle and wyrpð þa cæge on þone grund, þa næfre siððan gode
angeminde ne cumað.
 136. He wyrfð hine ðanne, ure Drihten, on þa swiðran healfe
to ðan gedefum mannum.
 138. And he cwið, þa me hingrede, þa sealde ge me mete.
 138. Þa me þyrste, ða sealde ge me drincan.
 139. Þa ic wæs nacod, þa gyredige me.
 139. Þa ic ælðiodig wæs, þa anfengon ge min.
 140. Þa ic wæs untrum, þa fandode ge min.
 141. And hi þonne cweðað, dne, hwanne wæs þæt
æfre, þæt ðu þæs byhofodes?
 142. And him þonne andswarað ure Drihten and cwið, þonne ge
sealdon ðan earman þonne afeng ic þære ælmyssan.
 143. And he ariseð ure Drihten of ðan dome, and he fereð
þonne uppe to hefenum and ða ealle mid him ðe nu her an middangearde
þæs rices girna and æfter earniað and ure Domines bebodu healdað.
 146. And se Drihten lifað and ricsaþ mid feder and mid suna and
mid þan halgan gaste a worulda, a worulda a butan ænegum ende.
 148. Amen.

END_TEXT
START_TEXT

Nic (E)
B8.5.3.3.
Gospel of Nicodemus Homily (Cambridge, Corpus Christi College, MS. 303): Torkar transcript, edited from MS.



 1. <foreign>Sermo in resurrectione domini</foreign> Men þa leofestan her segþ on
þissere boc embe þa mycclan wundre þe on þissere nihte geweard,
þæt ure drihten hælend crist on þas niht þe nu toniht wæs
þæt he of deaðe aras to middre nihte.
 3. &amp; he astah niðer to helwarum to þan þæt he wolde
þa helle bereafian, &amp; swa dyde, &amp; þæne ealdan deofol
oferswiðan, &amp; hit wearð him cuðlice ætywed þæt he swa wolde
don.
 5. Se deofol is geciged &amp; genæmned sathanas þæt is
ealdor deofol on wite, &amp; he rixað &amp; wunað on helle nyoðeweardre
&amp; ure drihten astah to þare helle to þam þæt he wolde halige
sawlen þonen gelædon.
 8. Her segð þat þa comon manega menn to helle gaten &amp;
þa menn wæron atelice &amp; swiðe laðlice gewordene.
 9. &amp; hit sægð þæt þa wæron þære helle &amp;
þæra deofla gatewærdas &amp; þæt hi woldon þa helle belucen
wið ures drihtnes fore &amp; wið his þidercyme.
 11. Hit segð þæt hi wurðon rædlice afyrhte þa ure
drihten com on þas niht to þære hellegatum &amp; þa locu toburston
&amp; niðer feollen ongean hine &amp; he eode þa in ure drihten &amp;
abræc þa helle &amp; generode þa halgan sawla þe on þam wite ær
lange sæton.
 14. &amp; hi wæron þa sprecende þa helwara heom betwinan
&amp; cwædon: Hwæt la þes cæmpa si þe þus into us gæð wene
we hwæðer ure gatewardes slæpon þa þe fihtlingc in to us eode.
 16. Se deofol wæs of þære helle gefaran to þan þæt
he þa earman iudeas gelærde þæt hi crist on rode ahengon, &amp; get
þær ne com eale þæt he nat hwylc yfel him is gehrenod on þisse
helle.
 19. He þa ure drihten astah forð on þa helle mid his leohtes
leoman, oð þæt he geseah hwær Adam sæt ure ealre fæder mid
eallum his frumcynne.
 20. &amp; adam wæs þa sprecende &amp; he cwæð: Hwæt
wene we hwæt þis liht sy, þe þus hate scineð on þas helle æfter
þisse undeadlican worulda.
 22. Hi wæron þa sprecende þa helware him betwynan &amp; hi
cwæðon: Hwæt is þes scinende &amp; þes beorhta þe us ypð mid
his leohtes leoman yfele we syndon her in begane?
 24. Hwæt we nu wæron gefægene þæt we us moston
bediglian on urum scræfum þæt he us ne swæncgte mid his
mægnþrymme.
 26. Hwæt we witon þæt næfre ær næs nan to þam
dyrstig þæt he lifigende into us eode.
 27. Wene we hwæðer he hine heonan hwyrfe buton ure wrace.
 28. Hwæt we witon þæt næfre ær þes middaneard
þyllicne ne aspæw on ure holu, ne næfre ær þus wynsum liht ne com
on þis blinde setl ne on þisne sweartan seað.
 30. Hwsæt ge geseoð &amp; geherað nu þæt þeos arlease
smiððe is adumbod þæt þeos helle &amp; þas wite geswicað swa hi
ær ne dydon ne þas sawle ne spercattað under urum slagum ne hi ne
byfiað ne ne forhtiað.
 32. Hwæt we secð þæt þes scinenda is to þam
hidergecuman þæt he generað þas sawla &amp; he reafað þas hella
nyle he her beon mid us on þisum wite.
 34. &amp; her segð æfter þa þa helewara þus runedon þa
þæt scyldiga folc &amp; þæt geswæncte werod adam &amp; his cynn hi
feollon to ures drihtnes fotum &amp; mid wependum wordum hi cwædon: Drihten
genere us of þisum widum þæt næfre deofol ofer us ne beo æfter
þe.
 37. Þa se stranga wið þone strange geræsde þa ure
drihten æt frumon þone deofol geband, &amp; træd under fotum &amp;
þæs deofles miht lytlode.
 39. &amp; ure drihten nam þa adam be his handa &amp; teah hine of
þære helle &amp; ealla þa halgan sawla þe þær on wæron.
 40. &amp; on þone dæg þe nu todæg is mycele here hi þa
haligra sawla he lædde mid him up of þære helle &amp; brohte to heofonu
&amp; gefeolde þa setl mid þam sawlum þe lange ær weste stodon.
 43. Swiðe us is þonum to geþæncenne men þa leofestan
hwæt ure drihten hæfð eft gemynt hider to cumenne on þisne middaneard
on forman easterniht to þan þæt he ealre þysse worulde ænde gesett
swa ure drihten self cwæð: Ic cume &amp; mine mede mid me bringe.
 46. He cymð ure drihten on þisne middaneard mid mycclan
egesan.
 47. Sunna &amp; mona aðistriað &amp; steorran fealleð on
eorðan &amp; heofonas beoð gefealdenne swa boca leaf.
 48. &amp; he sænt þonne ure drihten his ængles feower &amp;
hi blawað þonne feower beman on feower healfe þises middaneardes.
 49. Þonne segþ hit her siððan hi þa beman geblawan
habbað þæt næfre fisc ne fugol ne wæter ne wilde deor ne fyr ne
fela wuhta to þam wide þæs mannes lichamon todæled on þisse worulda
on anes eages byrhtme hwile hi biþ eft gegaderode.
 52. &amp; hi arisað þonne upp of þære eorðan &amp; gað
forð to þam dome, &amp; syððon þeos eorðe forbyrneð mid eallum
hire gestreonum &amp; gemylt niðer on helle.
 54. ?:
 54. &amp; he þonne sit ure drihten on his heahsetle &amp; he
hæfð his rode hine on handa &amp; heo lihteð ofer ealne middaneard.
 56. &amp; heo bið blode bestreded swa hi wæs on þam dæge
þe he þær on þrowode &amp; þa wunda bið swa opene &amp; swa neowe
swa hi wæron on þan dæge þe hi iudas on his licchaman geworhte &amp;
he forbyrneð beforan drihtnes heahsetle.
 59. &amp; eall manncynn sceal byrnen on þam fyre ær hi to
þam dome gangen þæt hi synde clænran &amp; þe beorhtran beforan
cristes gesihða.
 60. &amp; þonne godes engles arædeð ælces mannes weorc
swa god swa yfel swa hi ær geworht hæbbað.
 61. Hi standeð þonne æt þan dome þe him her nu ne
herað ne his lare ne gemað.
 62. Hi beoð þonum swiðe heofende &amp; wepende &amp; hyra
wurþung þær ne beoð mare þe þæs mæstan þeowan.
 64. Þa deman &amp; þa ealdormen þe nu ærmre manna eahta
nædunge nymað, hi swornetteð þær &amp; hate fnestiað, &amp; hi
swætað bloda &amp; him þærine bið nan celnes geseald ne nan rest.
 66. Eala men þa leofestan understandeð þæt ge beforan eow
rædan geherað &amp; ondrædað eow þone toweardan dæg þe ure
drihten on cumeð to demenne ealle þam þe fram þan frumsceapenan men
adame oð þone andweardan dæg gesceapene wæron.
 69. Ealle hi cumað to þan dome þæs dæge weorc byð
egeslic &amp; egesfull eallum gesceaftum to gebiddenne.
 71. Hi gangað þonum þæs godes engles &amp; ascadað þa
gedefan men fram þan synfullan &amp; hi settað þa gode on þa swiðran
healfe &amp; þa synfulle on þa wynstre.
 73. &amp; he hwyrfþ hine þonne on þa wunstre hand ærest
ure drihten &amp; bið þonne sprecende to eallum þan synfullum mannum efne
swa he to anum men spræce &amp; he cwæð: Eala þu man hwæt ic þe
mid minum handum geworhte þæt þu wære me selfum to gelicnesse.
 75. Ic þe gestaþelode on neorxnewanges wuldre.
 76. Þa þu mine þa liflican bebode forhogodest &amp; þu
hyrdest þam swicendan deofle swiðer þonne þam þa þe ge gesceop þa
ic þe asænde &amp; awearp of þam wuldre to deaðe.
 78. Þa ic me geeadmedde to þam þæt ic sohte fæmnan
innoð &amp; ic wearð geboren þurh mænnisc gebyrd for þe &amp;
cildlice sceama ic geþafode þæt me mann mid bradum handum sloh on min
nebb.
 80. &amp; eced &amp; geallan ic onbyrgde for þe &amp; me man
swang mid swipan &amp; þyrnene helm man sette on min heafod, &amp; ic let
mine sidan þurhþyrlian þær ic þe of deaðe generode.
 83. Loca nu &amp; geseoh þara wunda swaðo &amp; þære
nægla dolh þe min lichama wæs mid þurhdrifen.
 84. Ealle þas sar ic geþafode for þe; þær ic tilode
þæt þu on heofonen rixodest.
 85. For hwam la man forluru þu þis eall þe ic for þe
geþrowode, &amp; forhwam underfencge þu þis on unþanc?
 86. Ic nu længe be minum deaðe ne sprece ac agyf me þæt
lif þæt ic for þe sealde, &amp; agif me þin lif forþam ic min for
þe sealde.
 88. Forhwi besmite þu me mid þinum synnum &amp; þæt tempel
þe ic me selfum gehalgode þa sealdest þu deofle hus þær ic me restan
þohte?
 90. Forhwan bescyredest þu þe nu todæg heofonarices gefean?
 90. Me wæs seo rod þinra synna myccle hefigre þonne me
wære seo þe ic on þrowode.
 91. Ic cweðe nu to eow: gewitað ge awyrgede fram me on þan
ece fyr &amp; ic betyne nu todæg heofona rices duru eow togeanes swa ge
betyndan eowre duru togeanes þearfum þe on minum naman to eow clypodon.
 94. Nelle ic geheran nu todæg eowre stefne þe ma þe ge
woldon geheran þæs ærman stefne.
 95. Hi foð þonne þa deofla to þan sawlum &amp; lædað
hi to helle.
 96. Þonne gæð sanctus petrus forð æfter &amp; belycð
þa helle, &amp; weorpð þa cæge on þone seað þe næfre gode on
gemynde ne cymð.
 98. He hwyrfð þonne ure drihten hine on þa swiðran healfe
to þam gedefum &amp; to þam gecorenum mannum &amp; he cwæð: þa me
hingrode, þa sealden ge me mete; þa me þyrste, þa sealdon ge me
drincan; þa ic wæs nacod, þa scryddon ge me; þa ic wæs ealðeodig,
þa onfengen ge min; þa ic wæs untrum, þa fandodan ge min.
 102. &amp; hi þonne cweðað: Drihten hwænne wæs þæt
æfre þæt þu þæt behofodest.
 102. &amp; him þonne answerað ure drihten &amp; cwæð:
þonne ge sealdan þan earman þonne onfencg ic þære ælmessan.
 104. &amp; he arist þonum ure drihten of þan domsetle &amp; he
færð þonum to heofonum &amp; þa ealle mid him þe nu her on
middanearde þæs rices georneð &amp; æfter earniað &amp; ures
drihtnes bebodu healdeð.
 106. Se drihten leofað &amp; rixað on ealre worulde woruld a
buton ende soðlice on ecnesse we cweðað amen.

END_TEXT
START_TEXT

VSal 1 (Ass 16)
B8.5.4.1.
Vindicta Salvatoris (Cambridge, University Library, MS. Ii.2.11): Assmann 1889, 181-92.



 1. On Tiberius dagum ðæs miclan caseres hyt gelamp bynnan
lytlum fyrste, æfterþam þe ure heofenlica hlaford ahangen wæs, hyt
wæs, þæt sum æðele man wæs, þæs nama wæs Tyrus.
 3. And he wæs on Equitania rice cyning under Tyberie þam
casere, and he wæs oftost wunigende on þære ceastre, þe wæs
genemned Lybie.
 6. And he wæs se ylca Tyrus, þæs ðe bec secgað, swa
unhal on hys andwlitan, þæt ðæt adl, þe we hatað Cancer, hym
wæs on þam nebbe fram þam swyðran næsþyrle, oð hyt com to þam
eage.
 8. Ac hyt wæs þa, þæt sum man wæs farende of Iudea
lande.
 9. Þæs nama wæs Nathan and he wæs anes burhmannes sunu
on Ysrahela lande, þæs nama wæs Nau.
 11. Ac se ylca Nathan wæs swa gelyðen, þæt he hæfde
gefaren fram ælcum lande to oðrum and fram sæ to sæ and swa,
þæt he hæfde ealle eorðan ymbfaren.
 13. And se ylca Nathan wæs þa asend fram Tyberie þam casere
to Romes burh to þam, þæt he sceolde hys ærende and his wedd þyder
gelædan, forþig þe se casere eac Tiberius wæs swa unhal myd myslycum
wundum, þæt he wearð hreofla.
 17. And Nathan þa wæs forðwerd farende myd eallum hys
ærende toweard Romana rice, and þæt wæs on scype, þæt he on
for.
 19. Ac se suðerna wynd hyne and hys anfæreld þa swyðe
gedrehte and hyne swa genydde, þæt he to þam gete becom æt þære
ceastre Lybie.
 21. And Tyrus þa ðære burge hlaford wearð þa þæt
geseonde and sona oncneow be heora færelde, þæt hig of Iudea lande
wæron.
 23. And he sona þus cwæð and wæs swyþe wundrigende:
Næfre ic ær on þyssum lande swylc wundor ne geseah, þæt æfre
Iudeisce men hyder on land myd scype sceoldon cuman.
 25. Ac Tyrus þa het þærto yrnan and hym to clypian þone
þe on þam scype yldost wære.
 27. And Nathan hym sona to com.
 27. And Tyrus hyne sona axode and hym to cwæð: Hwæt eart
þu to soðe oððe hwanon come þu?
 29. Nathan hym andswarode þa and þus cwæð: Ic eom Nathan,
Nauwes sunu, and ic of Greca rice hyder eom cumen and ic of Iudeum wæs,
þam Pontiscan Pilate underþeodd, and ic wæs æfter asend, þæt ic
sceolde to þam casere cuman Tiberie and his ærende lædan of Iudeum to
Romanum, ac me wæs onsigende se stranga wynd and me gebroht hæfð on
þas stowe, þæt ic nat, hwar ic eom.
 35. Tyrus hym þa andswarode and cwæð: La, gif þu myhtest
æfre ænig þing fyndan on smyrunge oððe on wyrtum oððe on
ænegum oðrum þyngum, þæt ðu myhtest myne wunde myd gehælan,
þe ic on mynon andwlytan hæbbe, ic wolde þe to medes syllan butan
ælcum twy swa gold swa sylfor swa fæla, swa þu woldest, and eac þe
toforan Tyberie þam casere gebryngan.
 40. Nathan hym andswarode and cwæð: Eala myn hlaford, ic ne
mæg nane swylce þyng fyndan, ne ic þær nan þing on ne cann.
 42. Ac gif þu gefyrn on Iudea lande wære, þær ðu
myhtest fyndan swylcne man and acorenne wytegan, þæs nama wæs dryhten
hælend Cryst.
 44. He sylf hælde hys folc fram heora synnum and eac he myd hys
worde hreoflan aclænsode and he blynde onlyhte and he deade awehte.
 46. And sum wyf wæs þoligende blodes fleusan huru <foreign>XII</foreign>
wynter, seo wæs Veronix genemned, and heo hym to genealæhte wyðæftan
hym and his hrægeles fnædes æthran and heo wearð sona þurh
þæt gehæled.
 49. And he of <foreign>V</foreign> hlafon and of twam fixum fif þusend manna
gefylde.
 50. Ealle þas þyng and oðre fæla ær his þrowunge he
gefylde.
 51. Ac þa Iudeas wæron myd andan afyllede and hyne gefengon
and þa ealdras and þa mæssepreostas hyne geswungon and æt Pilate
abædon, þæt hig hyne moston ahon on trywenre ealgan, and hig eac swa
dydon.
 54. And hig hym dryncan sealdon, þæt wæs wyn and eced
gemenged togædere, and he eac on þære rode þone gast ageaf and he
syððan to helle gefor and þær geneosode ealle þa halgan and þæt
mennisce cynn alysde.
 58. And Ioseph se ryhtwysa wer his lychaman bebyrigde.
 59. And þa Iudeas þærto hyrdas gesetton and þærofer
sceoldon wacian, þylæs hys cnyhtas comon and þæne lychaman gefetton.
 61. Ac ic secge to soðon, þæt on þam ylcan lychaman, þe
he myd bebyrged wæs, on þam ylcan he eft aras bynnan twam dagum, eall swa
ic to soðon wat, þæt he ys se soða god.
 63. Tirus wæs þa þæt gehyrende eall swyðe georne and
hys heafod up ahebbende and on Cryst gelyfende, he sylf and eall hys ynhyred,
and he ða þus cwæþ: Eala, gyf ic þær wære and ic hys ansyne
gesawe and ic hyne oncnawan cuðe, þære wyrrestan wrace ic hyne wrecan
wolde and ealle hys fynd ofslean, forþam þe hig swa ymbe urne hlaford
gedydon.
 69. Ac ða þa Tyrus hæfde þus gespecen, hym þa of þam
andwlytan nyðer afeoll se Cancer, þe hyne ær swyðe amyrred hæfde,
and hys flæsc wearð eall gesett and hal geworden, and he ða clypode myd
hluddre stefne and þus cwæð: Eala, hyt ys se soða dema and se mæra
cyning and se ryhtwisa god, forþam ic hyne næfre ne geseah, ne on hyne ne
gelyfde, buton þæt ic nu his naman gehyrde, and eom þurh þæt
gehæled.
 75. And Tyrus þa nyðer afeoll on eorðan astreht and hyne to
dryhtne gebæd and þus cwæð: La ælmyhtyga god and ealra cyninga
cyning and ealra wealdendra wealdend, ic bydde þe, þæt ðu geþafige
me, þæt ic mote on þæt land faran, þe ðu on wære acenned,
þæt ic mæge þær þyne fynd geseon and heora naman adylegian and
þynne deað gewrecan.
 80. Ac æfterþam þe he hyne þus gebeden hæfde, he to hym
Nathan geclypode and hym to cwæð: Eala, hu gesawe þu þa gefullian,
þe on Cryst gelyfdon?
 83. Cum raðe and fulla me, þæt ic mæge myd ealre heortan
on hyne gelyfan, forþon ic hyne næfre ne geseah and he me swa þeah halne
gedyde.
 85. Nathan hym þa to genealæhte and hyne sona gefullode on
naman fæderes and suna and halgan gastes, and hym of gesette þone naman
Tyrus and hyne genemde on þam fulluhte Tytus, þæt ys on ure geðeode
arfæst.
 88. And Tytus þa asende bodan to hys fyrdgemacan, þe wæs
genemned Vespasianus, þe wæs eac hæðen; and hig begen ætgædere
wæron, þonne hig to ænigre fyrde gefaran woldon.
 91. And Vespasianus þa butan ælcere yldynge hym ongean com myd
seofen þusend gewæpnodra manna.
 92. And þa he on þa ceastre becom Libie, he þa sona axode,
hwæt hyt soðes wære, for hwig hym man swa færlice æfter asende.
 94. Titus hym andswarode and cwæð: Eala, for hwig ne
besceawast þu on þynre heortan, þæt ðu gelyfe on þone
ælmyhtegan god and on þone lyfigendan fæder and hu se hælenda Cryst
godes sunu on Iudea lande geboren wæs on þære Iudeiscan ceastre
Bethleem and hu þa Iudeas hyne geswungon and on rode ahengon, eall þurh
heora andan, and hu he eft on þam þryddan dæge of deaðe aras and his
leorningcnyhtas and mænige oðre men hyne syððan gesawon on þam ylcan
flæsce, þe he ær wæs, and bynnan feowertygum dagum æfter hys
æryste he ætywde hys leorningcnyhtum and hig ealle gesawon, hwar he
wæs on heofenas astigende mycelre myhte, and ic wat, þæt he ys se
soða god.
 105. Ac uton wyt nu beon hys leorningcnyhtas and faran and hyne
gewrecan and ealle hys fynd adylgian of ealre lyfigendre eorðan, þæt
ealle þeoda syððan wyton and oncnawon, þæt næfre on eorðan hys
gelica ne gewearð.
 108. Titus and Vespasianus heora geþeaht hæfdon, swa þeah
þæt Vespasianus wæs ærost gefullod.
 110. And hig syððan of Libia þære ceastre foron and on
scyp astigon and to Hierusalem ferdon and hig eall þæt rice myd
forspyllednysse gewæhton.
 112. Ac þa ða cyningas, þe on þam lande wunedon, þæt
gehyrdon, hig wæron swyðe gedrefede and to deaðe afærede.
 113. And se cyning Herodes þa wearð swa swyðe gedrefed,
þæt he cwæð to Archelause hys suna: La myn cyld, onfoh þu uncer
ryce and myd þys oðrum cyningum, þe ðe abutan synd, nyme ge ealle an
geþeaht, þæt ge magon eow sylfe alysan of eowre feonda gewealde, þa
eow wyllað myd eallon forspyllan and eowre ryce towurpan.
 118. Nu þæs ðe we to soðon wyton, þæt se sylfa
Herodes þa hys spere genam and hyne sylfne ofstang and he swa sorhlice hys
lyf geendode.
 120. And Archelaus hys sunu þa com to þam oðrum cyningum,
þe wæron ryxiende eond eall þæt Iudeisce ryce, and hig ealle heom
geþeaht worhton and ymbe þæt wæron, þæt hig hig sylfe on
Hierusalem beclysan woldon myd eallum þam folce, þe heom myd wæron, swa
þæt ðær gelamp, þæt hig ealle in on þa burh foron, þæt
ðær nan þyng þæs folces wyðutan belyfen næs.
 126. Þæt wæron ærest of ehta ricum ehta cyningas myd
eallum þam folce, þe heom myd woldon, and hig eac þarynne seofon gear
wunedon.
 128. Ac se wysdom weox myd Tite and myd Vespasiane, swa þæt
hig hæfdon ealle þa ricu eondfarene and to yrmðe getawode.
 130. And hyt wæs þa on þam ehtoðan geare, þe se mycla
hungor heom on becom, þæt hig for þære hlafleaste þa eorðan
æton.
 132. Ac þa yldestan cempan, þa ðe on Hierusalem wæron and
of þam ehta ricon, heom betwynan awyrgendlic geþeaht worhton and þus
cwædon: Hwæt fremað us ure lyf, nu we geseoð, þæt ðas
Romaniscan menn cumene syndon and heom to nymað ure rice and ure stowe and
eac ealle þas þeoda?
 136. Selre us ys to soðon, þæt we us sylfe ofslean, þonne
hig us yfelum deaðe acwylmon and eft secgon, þæt hig ofer us sige
hæfdon.
 138. Ac ic wat, þæt hig heora swurd þa abrudon and heom
betweonan fuhton, þæt ðær wæron on dæg ealra ofslagene huru
endlyfen þusend.
 140. And þæt folc, þæt ðær æfter on þære
ceastre belyfen wæs, þa wæron sume to deaðe afærede for þæra
cyninga ege, forþam ðe hig heora hatheortnyssa nahwar forbugan ne myhton,
and eac heom swa wa wæs, forþam ðe hig þæt folc bebyrgean ne myhton
for þære mænige, þe ðær ofslagene wæron, and heom eac se
stenc þa swa yfele derede for þære mycelan hætan, þæt hig þa
heom betwynan cwædon: Eala, hu we syndon geomrigende and swyðe
aforhtigende be myclum gewyrhtum, forþam ðe we þone hælend to deaðe
gesealdon, and we nu þæt geseoð, þæt we for þig yfelum deaðe
sweltan sceolon.
 149. Ac uton ure heafdo ahyldan and þysse ceastre cægean
þysum Romaniscan folce agyfan, forþam ðe we fullgeorne geseoð, þæt
we elles wyðynnan þysum weallum hrywlicum deaðe forwurðan sceolon.
 152. Ac uton hig on hand syllan Tyte and Vespasiane and heom þus
to cweðan: Her we syllað eow, urum hlafordum Tite and Vespasiane, þysse
ceastre cægan, þa ðe eow dryhten god ufene forgifen hæfð.
 155. And we þæt nu wyton, þæt ðys rice ys eower and na
leng ure, and hyt ys eow geseald þurh Messian, þæt ys Cryst godes sunu.
 157. Eall þæt folc heom þa þæt gecuron and þam
Romaniscan here on hand eodon and heom þus to cwædon: Demað us, hwylcum
deaðe we sweltan sceulon, forþam ðe we þone hælend to deaðe
gesealdon.
 160. Ac þa ða hig þus gesprecen hæfdon, hig wæron sona
on ælcere healfe gefangene and fæste gewryðene and on ælcere healfe
myd stanum getorfode and sume on forclungenum treowe ahangene þa fet up and
þæt heafod adun and sume hig wæron myd sperum gesticode and sume to
ceape gesealde and sume hig wæron on feower dælas tohaccode, eall swa hig
þæs hælendes tunecan on feower todældon.
 167. And Titus and Vespasianus þa heom betwynan geþeaht
worhton, swa þæt hig of þam Iudeum, þe ðær to lafe wæron, for
anum penige <foreign>XXX</foreign> gesealdon ongean þæt, ðæt þa Iudeas ær urne
hælend æt Iudas hys agenum cnyhte myd þryttegum penegum gebohton.
 170. And hig wæron þa Titus and Vespasianus heom eall þæt
Iudeisce land agende and georne ymbe þæt smeagende, hwæðer æfre
ænig man wære, þe ænige mærða of þam hælende hæfde of
his reafe oððe of sumum oðrum deorwyrðum þyngum.
 174. And hyt swa þeah swa gesmeadon, þæt hig an wyf fundon,
þære nama wæs Veronix, and heo wæs swyðe Crysten and leof and
wurð eallum folce, and eac hyt wæs seo ylce Veronix, þe þæs
hælendes reafes æthran and wearð þurh þæt fram þæs blodes
fleusan gehæled.
 178. Heo wæs þa sumne dæl hæbbende of þam reafe
þæs hælendes and hyt swyðe deorwyrðlice heold and eac heo hyt for
Crystes andwlytan æfre hæfde.
 180. And Titus and Vespasianus þa hyre æfter asendon, and heo
heom myd manega dagas wunede, oð þæt Volosianus com, þæs caseres
mæg, and hig þa hwyle ymbe þæt wæron, þæt hig Pilatum
gefengon and hyne on anum ysenum scryne gebrohton on þære byrig Damascum
and hyne þær myd scryne myd eallum on fæstum cwearterne beclysdon and
þær toforan þam geate hyrdas gesetton, þæt wæron ealra <foreign>IIII</foreign>
and feowertig cempena.
 187. And hig syððan bodan asendon to Romes burh to þam casere
Tyberie to þam, þæt he sceolde Volosianum hys mæg on Iudea land
asendan, forþam ðe he ðær fæla þynga gewytan myhte þæs ðe
se casere ær nan þyng gehyrde.
 191. Tiberius þa se casere swa dyde and cwæð to Volosiane
hys mæge: Far and onfoh ealle þa ðing, þe ðu on sæ habban scealt,
and gewend on Iudea land and þær sec ænne of þæs hælendes
leorningcnyhtum and þæt he cume to me on hys dryhtnes naman and myne wunda
gehæle, þa ðe ic gefyrn myd myclum yfele þolode.
 195. And asend swylcne dom ofer þa Iudeiscan cyningas, eall
swylcne hig ofer þone hælend asendon, and cwylm hig ealle to deaðe.
 197. And gif þu þone man to me gelædest, þe myne wunda
gehæle, ic wylle on þone hælend godes sunu æfre gelyfan and ic wylle
on his naman gefullod beon.
 200. Volosianus hym andswarode and þus cwæð: Gea hlaford,
and hwæt, gif ic swylcne man gemete, hwylce mede sceal ic hym behatan?
 202. Tiberius hym andswarode and cwæð: Beo þanon þe he
beo, sig he cynyng æfter me.
 203. Volosianus hym þa wæs forðwerdes farende and on anes
dæges færelde to sæ becom; seo sæ hatte Licostratus.
 205. And he þær on scyp eode and myd hys scypreðrum hys segl
up ahof and swyðe forð seglode, and swa þæt he gefor, þæt he on
þam ehtoðan dæge on Iudea land and to Hierusalem becom, and he þa het
ealle þa ðe Cryst awyht cuðon, þæt hig hym sceoldon to cuman.
 209. And he sona hig ealle axode, hwylce dæda be þam
hælende gedone wæron.
 210. Ða com Ioseph of Arimathia and Nychodemus myd hym and hym
eall sædon, þæt ðæt hig þæron wyston.
 212. Nichodemus sæde: Ic wat, þæt ic hyne geseah, and
þæt ic wat fullgeorne, þæt he ys ealles myddangeardes hælend.
 213. Ioseph hym þa to cwæð: Ic wat, þæt ic hyne of
þære rode genam and hyne on þa byrgene lede, þe ic hæfde me sylf of
stane aheawen, and ic wæs an þæra manna, þe his byrgene heold, and ic
myn heafod ahylde and hyne geseon wolde, ac ic þær nan þyng of hym ne
geseah.
 218. Ac ic þær twegen englas geseah, ænne æt þam
heafdon and oðerne æt þam fotum, and eac hig me axodon, hwæne ic
sohte.
 219. Ic heom andswarode and cwæð: þone onhangenan hælend
ic sece.
 221. Hig cwædon me ongean: Farað on Galileam, þær ge
magon hyne geseon, swa swa he eow ær foresæde.
 222. And eac æfter þysum cwæð Ioseph: Ic hyne geseah on
þam ylcan flæsce, þe he æror wæs, and his leorningenyhton sealde
etan and dryncan.
 224. Æfterþam þa ða Ioseph þus gesprecen hæfde, þa
com þæt arwurðe wyf Veronix and þus cwæð: þæt ic wat,
þæt ða ic on þære mænige wæs þæs folces, þæt ic him
to cuman ne myhte, buton þæt ic hys hrægles fnædes oðhran, and me
þæs blodes fleusa huru twelf gear eglode, ic wæs þa sona hal geworden
and ic æfre gelyfde, þæt he ys se lyfigenda god a on ecnysse.
 230. Volosianus het þa Pilatum gefeccan and hym to cwæð: For
hwig lete þu ofslean godes sunu?
 231. Pilatus hym andswarode and cwæð: Hys agene þeoda and
þa yldestan bisceopas hyne sealdon me.
 233. Volosianus þa wearð yrre geworden and þus cwæð: Swa
me se sylfa dryhten lybbe, þam wyrsestan deaðe þu scealt sweltan.
 235. And Volosianus hyne þa eft het on þam ysenan scryne
gebryngan and on cwearterne gesettan and to ðam arwurðan wife cwæð
syððan þus: Ic hate þe Veronix, þæt ðu agif me þa halignysse,
þe þu myd þe hæfst.
 238. Veronix hym þa swyðe wyðsoc and sæde, þæt heo
nane halignyssa myd hyre næfde.
 239. Ac Volosianus hyre na ne gelyfde, ac hig swa þeah genydde
myd myclum ege, þæt heo hyt ameldode and þus cwæð: La leof, hyt ys
belocen on mynre bedcofan, þær ic dæghwamlice to mynum dryhtne me
gebæd.
 243. Volosianus cwæð: Agif me þone dryhten, þe ðu to
geeadmeddest, and ic hyne wylle eac geeadmedan.
 244. Veronix þa swa dyde and hym forwyrnan ne dorste.
 245. Volosianus, þa seo halignis hym wæs to broht, þa feoll
he nyðer astreht and myd ryhtum geleafan hyne þærto geeadmedde and swa
let, þæt hyt dryhtnes sylfes andwlyta wære.
 248. Ac hyt eallinga swa næs, ac hyt wæs þæt reaf,
þæt se sylfa hælend werede.
 249. And Volosianus þa ða he up aras, he þone andwlytan genam
and swa wende, þæt hyt Crystes andwlita wære, and hyne on pællenre
scytan befeold and eac heo wæs gewefen myd golde.
 251. And þa scytan he dyde þa on an gylden fæt and hyt myd
hys hringe geinseglode and þus cwæð: Swa me dryhten lybbe and swa myn
sawl lybban mote, þæt nelle ic næfre mynes dryhtnes andwlitan aseon,
ær ic toforan Tyberie cume minum hlaforde and hym gecyðe ealle þa
þyng, þe her gewordene synd.
 256. Ac ic wat, þæt he þa het Pilatum þam fulestan deaðe
acwylman and wæs hym syððan toweard hys scypes farende.
 258. And þæt arwurðe wyf þa Veronix ealle hyre æhta for
Crystes naman forlet and wæs Volosiane æfterfyligende and samod myd hym
on scyp astygende.
 260. Ac Volosianus hyre to cwæð: La wyf, hwæt secest þu?
 261. Heo hym andswarode and cwæð: Ic sece mynne dryhten, and
la, hwæt hæbbe ic gedon, ic axie þe, þæt ic ne mot mynne dryhten
habban?
 263. To soðon ic þe secge, gif þu hyne nelt me agyfan, ne
forlæte ic næfre þe, ærþon ðe ic geseo, hwar þu hyne alecge,
and ic hym þonne geeadmedan wylle and hym æfre þeowian þa hwyle, þe
ic lybbe.
 266. Þa þæt folc þæt gehyrde, hu Veronix þæt
arwurðe wyf gespecen hæfde, hig sona ealle hyre nehheburas, ægðer ge
weras ge wyf, swyðe weopon.
 269. Ac Veronix heom to cwæð: La Hierusalemes bearn, ne wepon
ge na ofer me, ac wepað ofer eow and ofer eowre bearn, forþig wunder hyt
ys, gif ge næfre ne gehyrdon, hu god sylfa cwæð, þa he sæde,
þæt ælc þæra manna, þe for Crystes naman ealle þyng
forlætt, he onfehð hundfealde mede and þæt ece lyf geearnað.
 274. Volosianus þa het hys scypmen swyðe forð rowan and
þær bæftan let Titum and Vespasianum and swa forð seglode, oð
þæt he becom on þa ea Tyfre, and he on þære ea hys scyp forlet and
on þa ceastre eode, þe ys genemned Lateranis, and þanone asende bodan to
þam casere Tyberie and hyne het axian, hwæðer he wolde, þæt he to
hym come.
 279. And Tyberius þa wæs swyðe geblyssigende and het
Volosianum hym raðe to cuman and hyne sona axode, hwæt he on Iudea lande
afunde be þam hælende oððon be hys leorningcnyhtum.
 282. Ic þe bydde, gebycna hyt ealle me.
 282. Volosianus þa cwæð: La myn hlaford, ealle þa ðyng,
þe ic þær gemette, ealle ic gedo, þæt þu hig nu wast.
 284. Ðæt ys ærest, þæt ic þær gemette Tytum and
Vespasianum þyne getrywestan undercyningas and þær syndon gyt god
swyðe ondrædende.
 286. And ic gemette þær þone casere onhangen and Caiphan and
Archelaus gehænedne and Pilatum gewryðenne and on ysenum scryne fæste
gebundenne and on Damascum þære byrig on cwearterne asetne.
 289. And þæt ys eall, forþam ðe þa Iudeas þone
hælendan Cryst myd sperum and myd stengum and myd blasum hyne forþrysmodon
and ure leoht ofslogon and þæt geþafian noldon, þæt hyt hyder to us
come.
 292. Nu forþon Titus and Vespasianus hig habbað yfelum deaðe
acwylmede and swyðe mycle mænige of þam Iudeum ofslagene.
 294. And þyne twegen getrywan cnyhtas comon of Arimathia,
þæt wæron Ioseph and Nychodemus, and abædon þæs hælendes
lychaman and hyne on nywre byrgene bebyrgdon.
 297. And he þa se sylfa hælend on þam þryddan dæge of
deaðe aras and hyne hys leorningcnyhtum ætywde on þam ylcan flæsce,
þe he æror wæs, and his leorningcnyhtas hyne gesawon, hwar he wæs on
heofenas astigende.
 300. And eac he fæla wundra worhte ær hys þrowunge: he
deade awehte and he blynde gelyhte and he hreoflan geclænsode and he
deofelseocnyssa fram mannum aflymde and fæla oðra mærða he worhte,
and þa Iudeas hyne þa acwealdon butan ælcum gylte and hyne on grenum
treowe ahengon.
 304. And Titus and Vespasianus heom þæt wraðe forguldon,
þa ða hig þa Iudeas ahengon þa fet up and þæt heafod adun.
 306. Se hælend wæs ofslagen butan ælcon gylte, and þa
Iudeas wæron ofslagene þam fulostan deaðe and heora naman syndon
adylegode ofer ealre eorðan, swa swa hig sylfe geearnodon.
 309. And eac we þær an wyf gemetton, seo sæde, þæt heo
dryhtnes andwlitan hæfde.
 310. Nu hæbbe ic her, cwæð he, ægðer ge þæt wyf
and eac þone andwlitan.
 311. Ða cwæð Tyberius: Eala, swyðe wæs ic gewylnigende,
þæt ic hyne geseon wolde and hyne geeadmedan.
 313. Volosianus þa up astod and þone pæll astrehte, þe
dryhtnes andwlytan on wæs befealden, and Tyberius þa þone andwlitan
geseah and swa wende, þæt hyt dryhtnes andwlyta wære.
 316. Ac hyt eallynga swa næs, ac hyt wæs þæt reaf, þe
se sylfa dryhten werede.
 317. Ac ælc þæra hæðenra manna, þonne he ærest on
beseah, hym þuhte, þæt hyt drihtnes andwlyta wære.
 318. And Tiberius hyne sylfne geeaðmedde, and se hreofla, þe
hym ær lange on wæs, wearð þa sona nyðer afeallen, þæt hys
lychama wæs swa clæne, swa byð geonges cyldes.
 321. And he sona gelyfde and wearð gefullod and eall hys hyred
and eall þæt folc, þe hym undergeþeodd wæs, on naman ures dryhtnes
hælendes Crystes.
 323. Þam sig wuldor and wurðmynt a in ealra worulda woruld,
Amen.

END_TEXT
START_TEXT

VSal 2 (Ass 17)
B8.5.4.3.
Vindicta Salvatoris (London, British Library, MS. Cotton Vespasian D.XIV): Assmann 1889, 193-4.



 1. On Tiberies dagen þæs mycele caseres hit gelamp binnen
lyttle fæce, æfterþan þe Crist ahangen wæs, þæt sum
æðele mann wæs, þæs name wæs Tirus.
 3. And he wæs on Equitania rice king under Tiberie þan casere
and he wæs gelomest wunigende on þære ceastre Libie.
 5. And he wæs se ilca Tirus swa unhal on his andwliten, þæt
þæt adle, þe Cancre hatte, him wæs on þan nebbe fram þan swyðre
nosþyrlle, oð ðet hit com to þan ege.
 7. And wæs, þæt sum man wæs farende of Iudea lande.
 8. Þæs name wæs Natan.
 8. He wæs anes burhmannes sune on Israele lande, þæs name
wæs Nau.
 9. And se ilce Nathan wæs forliðen, þæt he wæs gefaren
fram ælcen lande to oðren and fram sæ to sæ, swa þæt he
hæfde ealle eorðe gemæren þurhfaren.
 12. And se ilca Nathan wæs gesænd fram Tiberie þan casere
to Romes byrig to þan, þæt he scolde his ærende læden Claudium.
 14. And he ferde forð on þære sæ.
 14. And se suðerne wind hine bedraf to þære burh Libia.
 15. And Tirus þær burge hlaford þæt gefran and gecneow
beo heora færelde, þæt heo of Iudea lande wæron, and cwæð:
Næfre ic ær swylcne wunder ne geseh, þæt of Iudea lande scipen
scolden hider cumen.
 18. And Tirus þider sænde and het, þæt þider scolde to
him cumen se þe eldest wære on þan scipe.
 20. Nathan him sone com to.
 20. And Tirus him sone axede: Hwæt eart þu and hwanen come
þu hider?
 21. He him andswerede: Ic eam Nathan, Naos sune, and ic eam of
Grecane rice and ic of Iudean wæs, þan Pontisscen Pilate underðeodd, and
ic eam gesænd fram þan casere Tiberie and me wæs se suðerne wind
beæften and hider adraf and awræc, þæt ic nat, hwar ic eam.
 25. Tirus þa cwæð: La, gyf þu mihtest ænige bote me
finden of minen yfele, ic þe wolde gyfen gold and seolfer swa mycel, swa
þin scip heonne ferigen wolde.
 28. And he him his yfel æteowde.
 28. Þa cwæð Nathan: Læt þe fulhtigen on name þæs
fæder and þæs sunen and þæs halgen gastes, þonne byst þu sone
hal.
 30. Tirus his worden gelefde and fulht underfeng And he wæs sone
hal þurh rihten geleafe and swa fæger and swa strang, swa he wæs þa,
þa he wæs þrittig wintre.
 32. And he þa ealle his þeode to cristendome awænde and his
godes on fyre forbærnde and halige mynstres arærde and halige rode
þærinn gesette.
 35. And he þa Nathan and his ærendraca æfter his broðre
Titus and Vaspasius sænde, and wiðinnen feower wucan comen to him mid
mycelen ferde.
 37. And heo þa befrinen þone casere, hwæt heo scolden.
 37. And he heom atealde of þan Nazarenisscen kinge, hwu he
gepined wæs, and ealle þa wundra, þe he on Ierusalemes lande worhte.
 39. And he æteowde his unhæle and hwu he fulluht underfeng
and ciricen hrærde and þæron belefde.
 41. And begen his broðren þa to cristendome awænde and heo
to Ierusalem asænde and mid mycele ferde þa burhware uten belagen.
 43. Titus and Vaspasius and Tirus ferden geond eall þæt land
and ealle þa Iudees ofslogen, þe Criste nolden heren and fulluht underfon.
 45. And heo lagen abuten þa ceastre, þæt heo næfden
nænne bigleofe.
 46. And heo inne þære ceastre namen to hræde, þæt
heora ælc oðerne ofsloh.
 47. And heo þa eall þæt land to cristendome awænden.
 48. Þa com godes bebod ofer heom, eall swa heo ær abæden,
þæt wæs his wraca, þæt heo syððen æfre unwurðe wæron
on heora lifdagen and get synden underlinges, forþan þe heo heora hlaford
belæwden.
 51. Ne wurð of heom næfre cyng ne ealdor ofer land ne ofer
burh.
 52. Þiss synd þa gedone þing, þe beo uren ælmihtige
hlaforde godes sune gedone wæron.
 53. Þan seo lof and wille and wyrðmynt fæder and sune and
þan halgen gaste aa buten ænde, Amen.

END_TEXT
START_TEXT

Mambres
B8.5.7.
Apocryphon of Jamnes and Mambres: Forster 1902b, 19-21.



 1. <foreign>Aperuit Mambres libros magicos fratris sui Iamnis et fecit
nicromantiam et eduxit ab inferis idolum fratris sui</foreign>.
 3. Her segð, hu Mambres ontynde ða drylican bec his breðer
Iamnes and him geopenude þa heagorune ðæs deofelgildes his broður.
 6. <foreign>Respondit ei anima Iamnis dicens: Ego frater tuus non iniuste
mortuus sum, sed uere iuste, et ibit aduersum me iudicium, quoniam sapientior
eram omnium sapientium magorum</foreign>.
 8. <foreign>Et astiti duobus fratribus Moysi et Aaron, qui fecerunt signa
et prodigia magna</foreign>.
 10. <foreign>Propter hoc mortuus sum, et deductus sum de medio ad inferos,
ubi est conbustio magna et lacus perditionis unde non est ascensus</foreign>.
 12. <foreign>Et nunc, frater mi Mambre, adtende tibi in uita tua, ut
benefacias filiis tuis et amicis; apud inferos enim nihil est boni nisi
tristitia et tenebre</foreign>.
 14. <foreign>Et postquam mortuus fueris et ueneris ad inferos, inter
mortuos fuerit abitatio tua binis lata cubitis et longa cubitis quattuor</foreign>.
 17. Andswarode him Iamnes saul þyssum wordum: þu broðor, ic
naht unrihtlice eom dead, ac soðlice and rihtlice ic eom dead, and Godes dom
wið me standeð, forþamðe ic wæs ana snotera þonne ealle oðre
dryas and ic wiðstod twam gebroðrum, Moyses hatte and Aaron, þa worhtan
ða micclan tacna and forebeacn.
 22. Forþan ic eom dead and forþam ic eom geledd on helwara rice
mid, þær is seo miccle bærnys þæs ecan wites and þær is se
seað þæs singales susles, þanon ne byð ænig upp adon.
 25. Nu, min broðer Mambre, beheald þe on þinum life,
þæt ðu do wel þinum bearnum and þinum freondum, forþanþe on
helle ne byð nawiht godes nemðe unrotnys and þystru.
 27. And æfter þamþe ðu dead bist, þonne cymst þu to
helle, and betwix deadum mannum bið þin eardingstow niðer on eorðan and
þin seað bið twegea cubita wid and feowra lang.

