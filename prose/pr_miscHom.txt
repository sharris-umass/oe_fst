
END_TEXT
START_TEXT

HomS 1 (ScraggVerc 5)
B3.2.1.
Christmas: Scragg 1992, 111-21.



 0. To middanwintra.
 0. <foreign>Ostende nobis Domine</foreign>.
 1. Her segð þis halige godspel be þære hean medomnesse
þisse halgan tide þe nu onweard is, & us læreð þætte we þas
halgan tiid gedefelice & clænlice weorðien, Godes naman to lofe &
to wuldre, & ussum sawlum to ecre hælo & to frofre, forþanþe
wuldres cyning hine selfne geeaðmedde þætte he of heofonum on eorþan
astag, þæt he on menniscum lichoman acenned wære.
 6. Forþam se arfæsta fæder ne wolde lætan his gesceaft
forweorðan þaþe he to his agenre anlicnesse gesceop, ac he hie wolde
alysan of þære heardan hæfte & of deofles þeowdome.
 10. Swa sanctus Lucas se godspellere be þan wrat & cwæð:
In þa tiid wæs mycel gemot gebannen fram Aguste þam casere þætte
gewriten wære eall ymbhwyrft middangeardes.
 12. Þæt gewrit wæs ærest ongunnen fram þære
mægðe gerefan þe Syria hatte, þæs mannes nama wæs Cyrinus.
 14. & þa eodon ealle, anra gehwylc on his ceastre, þætte
hie onfengon þam bebode þe þa gebannen wæs þætte æghwylc mann
sceolde þam casere gaful gildan.
 16. Þa ferde se eadga Ioseph fram Galilea, of þære ceastre
þe Nazaret hatte, to Dauides ceastre sio is nemned Bethlem, forþamþe he
wæs Dauides cynnes, þætte hie þær sceoldon onfon þam bebode
þæs gafoles þe þa gebannen wæs, mid Marian þe him wæs to wife
beweddod; & þa wæs hio bearneacenu of þam halgan gaste.
 21. Þa hie þa to Bethlem comon, wæron þa ða dagas
gefylled þæt hio bearn cennan sceolde.
 22. & þa cende hio sunu, hire frumbearn, on þas niht þe
nu toniht wæs, & hio mid claðum hine bewand & on binne alegde,
forþan þær ne wæs oðeru stow on þam gisthuse þæt hio
þæt cild meahte onasettan.
 25. On þam ilcan lande on þa niht wæron hyrdas wæccende
& hioldon þa wæccan þære nihte ofer hiora ewede.
 27. Þa com him to dryhtnes engel & bi him gestod & hie
ymbscan godcundes leohtes byrhto.
 28. Þa wæron þa hyrdas swiðe forhtiende mid mycle egsan
& hie him swiðe ondredon.
 29. Se engel hie þa frefrede & swa cwæð: Ne forhtiað
ge, ne eow ondrædaþ.
 30. Forþy ic eow secge mycelne gefean, se bið eallum folcum
gefea, forþanþe eow todæg is hælend acenned, þæt is dryhten
Crist, on Dauides ceastre.
 32. & ic eow secge þætte ge metað þæt cild on
claðum bewunden & on binne aseted.
 34. Ða wæs sona æfter þan wordum mid þam engle
heofonlices herges mængeo, hergende God & swa cweðende: <foreign>Gloria in
excelsis Deo</foreign>. Wuldor sie Gode on heannesse & sybb on eorþan þam
mannum þe godes willan sien wyrcende.
 38. Nu we gehyrdon on þyssum godspelles segenum þætte
Agustus se casere, se wæs nemned oðre naman Octauianus, he ricsode ofer
ealne middangeard & anwealda wæs on eorðan on þa tiid þa ure
hælend Crist wæs acenned.
 41. On þan wæs getacnod þæt he com on menniscum lichoman
se ðe be him sylfum ðus cwæð: <foreign>Data est mihi omnes potestas in celo et
in terra</foreign>. Me is seald nu miht on heofonum & on eorðan.
 44. Eft he cwæð be his mihte: <foreign>Cælum et terram ego impleo</foreign>.
Ic gefylle heofon & eorþan.
 45. & þa swa wæs woruldbebod gebannen fram Aguste þam
casere swa wæs eft æfter þam Cristes bebod gastlice læded geond
ealne middangeard þurh his þa halgan apostolas & þa godan lareowas,
þamþe Godes willan wyrceaþ & Godes bebodu lærað.
 49. & hira lar wæs gesæd geond ealne middangeard to
eorðan gemærum, swa him Crist bebead þæt hie mancynn lærden &
swa cwæð: <foreign>Euntes in uniuersum mundum, predicate euangelium omni
creature</foreign>. Gað geond ealne middangeard, secgaþ lifes bebodu eallum
þeodum.
 52. Swa þæt wæs þæt Agustus se casere he ricsode ær
Cristes cyme ofer ealne middangeard, swa ure hælend Crist nu hafað
aldordom þissa ondweardra rica & þara toweardra & þara þe ær
wæron, forþanþe he is ealles middangeardes cyning & ece wealdend.
 57. Manegu wundor gelumpon in Agustes rice.
 57. Þurh þa wundor wæs getacnod Cristes cyme on
middangeard.
 58. Þæt wæs sum þara wundra þa se casere com to Rome
mid sigefæste gefean & mid blisse, ða æt þære ðriddan tide
þæs dæges, þæt wæs æt underne, þa wæs mannum on
heofonum gesine gyldnes hringes onlicnes ymbutan þa sunnan.
 61. & on þam hringe wæs getacnod þæt on his rice
acenned wolde bion se æðeling se is rihtlice nemned soðfæstnesse
sunna/, þæt is þonne ure hælend Crist, þæt he mid his
fægernesse gewlitgode þa sunnan þe us nu dæghwamlice lyhteð &
hie gesceop & mid his mihte ealne middangeard receð & styreð.
 66. Þæt gelomp swa ilce þæt se casere on his rice
forgeaf ealle scylda Romwara folce.
 67. Þa wæs on þan getacnod þæt on his rice wolde cuman
on middangeard se ðe mancynne forgifan wolde ealle hira synna & uncysta
þurh rihtne geleafan & þurh soðe hreowe.
 70. Ond on þæs caseres dagum wæron genydde to rihtum
þeowdome & to rihtre hyrnesse ealle þa esnas þe fram hira hlaforde
ær gewiton & him hyran noldon; & swa hwylce swa ne woldon hlafordas
habban, ða wæron þurh rode deaðe gewitnode.
 73. & on þam wæs þa getacnod þæt þurh Cristes
lare/ mancynn sceolde bion underþeoded anes Godes hyrnesse & anes Godes
willan wyrcean, & swa þaþe ne willað rihtum geleafan onfon, þa
bioð geniðrade in helle tintrego.
 76. & in Agustes dagum wearð swa mycel sybb geworden on
middangearde þæt men wæpn ne wægon, forþamþe he in sybbe wel
gesette middangeardes rice, & mid wisdomes cræfte sio sibb wæs
geseted geond ealne middangeard.
 80. & he eac sende his cempan wide geond manega mægða
þætte yfle men ne dorston nanwyht to teonan don for hyra egsan.
 82. In þære myclan sybbe wæs getacnod þære soðan
sybbe cyme in middangeard, þæt wæs ure hælend Crist þe us
gesybbode wið englum & us geþingode wið Godfæder & us to sybbe
gelaðode, & he swa cwæð: <foreign>Beati pacifici quoniam filii Dei
uocabuntur</foreign>. Eadige bioð þa sybsuman men forþanþe hie bioð Godes
bearn genemnde.
 87. Ðrim wisum ungelice wæron mannum beboden on þæs
caseres dagum, þæt is þonne þæt æghwylc man sceolde gaful
gildan, & ealle men sceoldon hit gildan ge rice ge heane, & ðam
gafole mon ne onfeng æt ænegum men butan in his swæsum eðle.
 90. On þan wæs getacnod þæt we sculon in þrim wisum
Gode rihtes geleafan gaful agildan, þæt is on wordum & on geþohtum
& on dædum, & God þam gafole ne onfehð butan on ussum swæsum
eðle þæt is gehwæðer ge in þam inneran ge in þam utteran,
þæt we mid inneweardre heortan & mid eaðmodre in God gelyfen, &
þone geleafan mid godum weorcum gefyllen & mid muþe ondettan.
 96. Swa se eadega Paulus be þan cwæð: <foreign>Corde creditur ad
iustitiam ore autem confessio fit in salutem</foreign>. Mid heortan man sceall gelyfan
þæt he mæge to soðfæstnesse becuman, & mid muðe ondettan
þæt he hæbbe ece hælo.
 100. Se godspellere sæde þæt middangeard wære gewriten
þa Crist wæs acenned.
 101. On þan wæs getacnod þæt he com on menniscum lichoman
se wolde his þara gecorenra naman awritan in ecre gemynde eadges lifes, swa
he him gehet & swa cwæð: <foreign>Gaudete et exultate quia nomina uestra
scripta sunt in celis</foreign>. Geblissiað & gefægniað forðanðe
eowre/ naman synt awritene on heofonum.
 106. Cyrinus wæs þæs caseres gerefa in þære
mægðe sio is nemned Syria.
 107. Ærest manna he lærde þone casere & wið him
geþeahtode þæt ealle men him sceoldon gafol gyldan, & he sylf
ærest & syðþan eall folc æfter þan.
 109. In ðam he getacnode þone eadegan Petrus, Cristes
aldorþegn, forþamþe fram him com sio æreste andetnes ær Cristes
naman, & he Gode ageaf þæs rihtan geleafan gafol in þam worde þe
he to Criste cwæð: <foreign>Tu es Christus, filius Dei uiui</foreign>. ðu eart Crist,
lifiendes Godes sunu.
 113. Swa þonne nu anra gehwylc eadiglice Gode agifeð rihtne
geleafan þonne he andetteð fæder & suna & þam halgan gaste mid
geleafan & mid hyhte & mid Godes lufan.
 116. Us is to witonne þætte þæt wæs geleaflice
gestihtod þæt Ioseph for to Bethlem fram Galilea þætte þær
wære Crist acenned, forðonþe Betlem is genemned <foreign>Domus panis</foreign> Hlafes
hus.
 118. Ryhtlice sio stow wæs swa gelice naman genemned
forþanþe on hire wæs acenned lifes hlaf se ðe middangearde lif brohte,
swa he be him sylfum cwæð: <foreign>Ego sum panis uiuus qui de celo descendit</foreign>.
Ic eom se lifigenda hlaf se ðe of heofonumastah/.
 122. Soðlice he is se cwica hlaf forþanþe ælmihtig God
he gefylleð þa clænan heortan & his þara gecorenra mod mid ecre
wynsumnesse gastlices lifes gefean.
 125. Ða Ioseph & Maria comon to Bethlem, ða wæs sancta
Maria bearneacenu, nalæs fram Iosephe ac of þæs halgan gastes
gestihtum, swa se engel hire ær sægde & swa cwæð: <foreign>Spiritus
sanctus superueniet in te</foreign>. Se halga gast cymeð ufon on þe, & þæs
hyhstan mægen þe utan ymbsyleð & innan gefylleð, forþan
þæt/ of þe bið acenned, þæt bið halig nemned, Godes bearn.
 131. Ure hælend Crist is nemned in þam godspelle þæt he
wære sancta Marian frumbearn, nales þæt hio ænig oðer bearn
æfre hæfde butan Criste, ac he is frumbearn nemned forþan he is fruma
eallra gesceafta, ond he ealle gesceop.
 134. Nænig ær him of helle astah, ne ænig ær him of
deaðe aras, þæt he eft ne sceolde deaðes byrgan.
 135. Þæt mon leornað on gewritum þæt monige arison of
deaðe, hie sceoldon hwæðre eft deaðes byrgan butan Criste sylfum,
& eft sculon arisan þy nehstan dæge.
 139. We gehyrdon þæt ure hælend wæs on binne aseted þa
he wæs acenned.
 140. þæt wæs sio stow þær man nytenum hira andlifan
sealde.
 141. Sio binne getacnode Godes wiofod, þær bið þam halgum
nytenum, þæt is þam geleaffulum mannum, bið seald þæt gastlice
gereord Cristes lichoman, ðe he us to wedde forlet þætte we sien
dælnimende Godes rices, swa he sylfa be ðam cwæð: <foreign>Qui manducat
carnem meam et bibit sanguinem meum, in me manet et ego in illo</foreign>. Se ðe
eteð minne lichoman & min blod drinceð, he wunaþ on me & ic on
him.
 146. Þas word us syndon swiðe to ongitanne þætte we
unclænlice ne onfon þam halgan geryne Cristes lichoman & his blodes,
ac we sculon us sylfe ær clænsian & gedafenlice libban &
þonne/ clænlice ðicgan þæt halige geryne, þæt God on us
wunige & we on him.
 151. & we hyrdon ær on þam godspelle þæt hyrdas
wæron on þam ilcan lande wæccende, & bi him stod dryhtnes engel
& hie ymbscan heofonlices leohtes byrhto.
 153. Þa hyrdas getacnodan þa godan lareowas & gedefe
aldoras ða þe geornlice healdað þæt Cristes yrfe þæt wæron
þa geleaffullan menn.
 155. & gif hie arfæstlice healdað & wel læraþ
þæt geleaffulle Godes folc, þonne bioð hie rumlice onlyhte mid
godcundre gife, & þa gastlican gerynu him bioð leohtlicor ontyned
þonne oðrum mannum, forþanðe hie mid Godes lufan healdað ða
getreowan gesomnunge Godes folces.
 159. Ða hyrdas him þa ondredon swiðe, ac se engel hie
frefrede & swa cwæð: <foreign>Nolite timere</foreign>. Ne ðurfon ge eow ondrædan,
forðonþe ic eow secge micelne gefean.
 162. &E;fne swa he cwæde: Micel is gefea, swa he næfre ne
bið geendod, ne he ne bið Iudeum anum seald, ac he bið eallum þeodum
þam ðe on God gelyfan willað.
 164. Forðan is gedafenlic þæt swa hwylc man swa wille gefean
habban þæt he hine ðyde to ðam gefean se is ece gefea, þe læs him
gefea aspringe.
 166. For þam gefean englas heredon dryhten & swa cwædon:
<foreign>Gloria in excelsis Deo</foreign>. Wuldor sie on heanessum Gode & sibb on eorðan
þam mannum þe godne willan habbað.
 168. Ær þæt wære, þæt ure hælend wære on
menniscum lichoman acenned, ær we hæfdon æfre wonisse & unsybbe
wið englum, & we wæron aworpene & ascadene fram hiora beorhte
& fram hiora clænnisse þurh earnunge þære ærestan scylde
& þurh oðre synna dæghwamlice, & æfter ðam þe heofones
cyning underhnah ures lichoman tyddernesse, ne forsawan þa englas usse
untrumnesse ne usse tiedernesse, ac hie sona cyrdon to ure sibbe & ure
lufan, forþanþe hie gesawon þæt ðurh Cristes acennednesse heofona
rices eðel scolde gefylled bion.
 176. Forþan hie mannum budon sybbe & swa cwædon: <foreign>Pax
hominibus bone uoluntatis</foreign>. Sibb sie mid mannum þe godne willan hæbben.
 178. Þæt is se goda willa þæt man oðrum þæs unne
þe he wille þæt him gelimpe, & þæt he on oðres gesyntum
blissie & gefeo swa he on him sylfum wille.
 181. Hæbben we for þam godne willan on ure heortan,
forþanþe we ne bioð æfre idele godra weorca for Godes eagum gif usse
heortan bioð gefyllede mid godum willan.
 184. We gehyrdon þætte ure hælend hæfde mycle
eaðmodnesse.
 184. For ure lufan he astah of heofonum on eorðan, þæt we
astigan fram eorðan to heofonum.
 186. He wæs þearfendlice mid claðum bewunden þæt he us
of synna bendum alysde.
 187. He wæs on binne aseted on nearwe stowe & on medmicle
þæt he us forgife wundoreardunge on heofona rice.
 188. Forþan us gedafenað þæt we geornlice tiligen ær se
bitra deað cyme, þæt we sien dælnimende þære godcundan gife,
forþanþe we syndon on Godes forestihtunge englum gelice.
 191. Ne geunclænsie us ænig fyrenlust, ne us to Gode wrege
scandlic geþoht, ne ure mod gedrefan mæge grim wea, ne us æfest
gewundian/ mæge, ne oferhygd, ne gitsung eorðlicra lusta.
 194. Ac hergen we & wuldrien urne dryhten on clænum
geðohtum & on halgum wordum & on soðfæstum weorcum & on
rihtum geleafan, forþanþe his miht is ufor þonne heofon & bradre
þonne eorðe & deopre þonne sæ & leohtre þonne heofones
tungel.
 197. Ne genealæceð him nænig yldo ne sorh ne sar ne deað,
ne his rices bið æfre ænig ende.
 199. Ac he us eallum gifeð, gif we geearnian willað, rice butan
ende & blisse butan gnornunge & smyltnesse butan gedrefednesse &
leoht butan þeostrum & lif butan deaðe & hælo butan sare &
ecnesse butan ende, & we bioð butan synna wommum & bliðe butan
unrotnesse, & we bioð lifgende butan deaðe.
 203. Gastlice herigen we ures dryhtnes naman, hælendes Cristes;
he leofað & ricsað aa butan ende.

END_TEXT
START_TEXT

HomS 2 (ScraggVerc 16)
B3.2.2.
Epiphany: Scragg 1992, 267-74.



 0. <foreign>Omelia epyffania domini</foreign>.
 1. Men þa leofestan, sceolon we nu hwylcumhwegu wordum secgan be
ðære arweorðnesse þysse halgan tide & þysses halgan dæges.
 2. Ðæt wæs on þyssum dæge þe nu andweard is ðæt
ure dryhten gefulwad wolde bion.
 4. Ne dyde for ðy þe him æfre ænig synn oððe leahtor
on him wære þæt him sceolde fulwihtes bæð ofaðwean, ac he for
þan ðæt dyde þæt he wolde eall manna cynn ðurh hine to ecere
hælo bysene onstellan.
 8. For ðan sægð sanctus Mætheus se godspellere ðas
dryhtenlican fulwihtes dæg æfter þysse endebyrdnesse, & ðus
cwæð: <foreign>Uenit Iesus a Galilea in Iordanen ad Iohannem ut babtizaretur ab
eo</foreign>. Se hælend cwom fram Galilea ðam lande to Iordanem þære ea &
to Iohannem þæt he ðær wolde beon gefulwad fram him.
 12. <foreign>Iohannes autem prohibebat eum dicens</foreign> Iohannes him þæt
ða bewerede & him to cwæð: Hwæt, ðæt is gedauenlicre
ðæt ðu me fulwige, & ðu nu to me come.
 15. <foreign>Respondit autem Iesus et dixit</foreign>.
 16. þæt wæter æt ðam fulwihte geclænsode oðþe
him ðæs ænig þearf wære, ac he eall wæter þurh hine
geclænsode & gebledsode, & he eallum wæterum þæt mægen
fæstnode & þa bledsunge forgeaf siððan hie his lichaman hrinan.
 19. & he on him gefulwad wæs þæt hie a sieððan
meahton þurh gastlice halgunge mancynn Gode sylfum to bearnum gewyrcan.
 21. & swa bið æghwylc þæra manna se ðe rihtlice
bið gefulwad, he bið Godes bearn gif he þonne ða fulwihte mid godum
dædum healdan wille.
 24. & he swa cwæð þæt Iohannes him andswerede &
him to cwæð ðæt ðæt wære gedafenlicre þæt Crist hine
gefulwade ðeah þe he ða him to cwome.
 26. Efne swa swa he cwæde: Ic eom deadlic mann &
gehrorenlic/, & þurh Adames scylde ic eom gebunden, & ic for ðan
hæbbe þæs fulwihtes bæð & þære clænsunge þearfe.
 28. & ða andswarode him sanctus Iohannes & him to
cwæð: Ac nis þe þæs fulwihtes bæð nan þearf, for þan þu
eart clæne & unwemme, & ealle clænnesse & ealle halignesse
& ealle soðfæstnesse gecyndelice on þe standað.
 31. ac ne mæg ænig man þine clænnesse ne þine
halignesse geiecan, ac ælc man sceal þurh þe bion clæne &
unwemme, & halig geweorðan, se þe is clæne, & halig beon
sceal oððe bion wille.
 34. Se hælend him to cwæð: Forlæt þis bion nesse
þæt wit mancynne eallre hælo & ealre eadmodnesse bysene onstellan.
 38. Swa swa he to ðam on middangeard cwom þæt he wolde
þæt þæt þurh hine gefylled wære & þæt he wolde mancynne
þurh hine sylfne eallre soðfæstnesse bysene onstellan.
 40. & rihtlice þæt wæs, þæt dryhten geteohhod
hæfde, þæt seo ece hælo to mancynne þurh fulwihte gewyrðan
sceolde, & þæt he ða sylf eac þurh hine þa bysene wolde
onstellan, þæt ælc þara manna wisse, þe æfter þysse worulde
sceolde on heofena rice cuman, ðæt he ðonne sceal nu ær her in
worulde to þam gastlicum geryne onfon æt gehalgodes preostes handa
oððe æt bisceopes sylfes, & he þurh þæt sceal eft beon Gode
sylfum acynned to ecum life.
 48. Se hælend þa andswarode Iohanne & þus cwæð:
þæt me gedafenað þæt ic ealle soðfæstnesse gefylle.
 49. & þa forlet he þone hælend under his handa &
hine þa gefulwade.
 50. For ðan þe se eadiga wer sanctus Iohannes, ærest he
wiðcwæð, for þan he cwæð þæt þæt he forhtode for
þære myclan eadmodnesse þe ure dryhten, hælenda Crist, hæfde.
 53. & sanctus Iohannes, he hæfde egesan to þan, & him
þæt þuhte þæt his gemet ne wære þæt se heofonlica cyning
under his handa gehnige.
 55. For þan he þæt dyde for his eadmodnesse, he ærest
wiðcwæð/, ac ðonne mid hyrsumnesse he geðafode.
 56. Swylce wearð æt þam dryhtenlican fulwihte se cwide
& se witedom gefylled & geworden þe Dauid se witiga in þam sealme
sang & toweard sægde, ða he þurh haligne gast þa dryhtenlican
fulwihte him toweard geseah, & ða sægde he & witgade þæt
þæt wæter sylf urne dryhten ongeate & andettan sceolde.
 61. He ðus cwæð: <foreign>Quid est tibi mare quod fugisti?
& tu Iordanis quare conuersus es restrorsum?</foreign> Hwæt is þe, sæ, for
hwan fluge ðu? oððe þu, Iordan, for hwan cerdest ðu on bæclincg?
 64. Iordan is haten seo ea þe se hælend on gefulwad wæs,
& heo is swiðe mycel wæter & swiðe strang stream hafað &
sæflod on yrneð.
 65. & þa wæs geworden in þa tid þe se hælend in
þæt wæter astag þa gecyrde se sæflod & se stream eall on
bæcling, & swa stille gestod þæt flod swylce he flowan ne meahte,
ac he wæs swiðe mid þy godcundan egesan geþreatod þæt he hine
styrian ne dorste.
 69. Ongeat sio gesceaft þæs scyppendes mihta þa sona þurh
hire gecynd, swa swa ealle gesceafta þone hælend ongeatan, on middangeard
cumende, & þæt ealle þurh heora gecynd ondettan sceoldon.
 72. Hwæt, hine ærest heofonas ongeaton, & for þan sona
heora steorran to tacne sendon þæt he ða tungolcræftigan, swa ic
ær sægde, þæt of eastan middangearde to dryhtne gelædde, þæt
hie to him gebædon.
 75. Hwæt, hine eac swylce sæ & eall wætercynn
ongeaton, & hie for þan under his fotum geheardedon & gestiðadon
& weg ofer hie geworhton.
 77. & swa we leorniað on godspellum þæt he ofer þone
sæ & ofer wæter mid his fotum eode to his apostolas.
 79. & swylce eac æt þyssum fulwihte þæt þæt
wæter hine ongeat & ondette, & se stream eall on bæcling
gecyrde.
 81. Swylce eac þeos eorðe hine ongeat, & heo for ðan
bifode & geforhtode in þa tid þe he for mannum geþrowode.
 82. & hwæt, hine eac swylce wegas & stanas ongeaton,
& swa we leorniaþ on bocum þæt ða wæs geworden in ða tid þe
he for mancynne geþrowode þæt þæs temples in Hierusalem sum dæl
on innan gefeol, & manige stanas toburston, & Golgaðða, þæt
clif þe he on ahangen wæs, þæt tobærst eall, & hit ða
byrþenne ahebban ne meahte, for ðan þe hit eallra gesceafta scippend on
him hæfde.
 88. Hwæt, hine eac seo hel sylfa ongeat, for ðan þe heo
ær deade gehæfte on hire hæfde, & þa heo eft þurh his cyme
to life ageaf.
 90. & swa ure dryhten hine ealle oðre gesceafta ongeaton
& ondettan.
 91. & hine þonne hwæðre ða forheardydan heortan Iudeas
hine ne woldon ongitan, ac hie wæron heardran þonne ænige stanas, ac
hie for ðan næfre to hira ræde gecyrran ne meahton.
 93. Ac for þan we þæs sceolon, men þa leofestan, urum
dryhtne a singalice mid eallre heortan þancian þæs þe he us þurh his
mildheortnesse forgeaf & forgifan wille, þæt we hine soðne God
ongeaton & wiston, þæt we ure lif mid soðe & mid rihte lifigan
moton & magon & cunnan, gif we willað swa don swa ure scriftas us
tæcaþ & læraþ.
 99. Sceolon we nu eac, broðor mine, þone halgan godspell secgan
& reccan þæt we ær ongunnon secgan.
 100. & he swa cwæð þæt Crist, þa he wæs
gefullad, þa astah he of þam wætere, & him þa wæron heofonas
opene, næs belocene.
 102. Se godspellere, for ðan he swa cwæð þæt Criste
heofonas opene wæron, & ealle gesceafta, ægðer ge heofonlice ge
eorðlice, him underþeodde wæron sona, & opene & cuðe &
agene, for ðan þe he us ealle gesceop & geworhte, & he us ealle on
his anwealde hafaþ & on his mihte ealle we standaþ & we onsyndon.
 106. Ac mid gastlicum eagum & þurh gastlice gesyhðe þas
heofonas wæron geopenode, & he mid þy tacnode þæt us beoð
symble þurh þa þegnunga þære halgan fulwihte mid gastlice geryne
heofonas opene & ealle synna forgifnesse gesealde, gif we þonne
þæt gastlice gerene mid rihte geleafan & mid godum dædum healdan
& lufian willað.
 112. He ða, sanctus Iohannes, geseah Godes gast of heofonum
astigende, on culfran onsyne ofer hine cumende.
 113. Culfre bið bið witre gecynde, for þan se halga gast on
culfran onsyne ofer Crist cumende wæs æt þære fulwihte, se ðe
næfre fram him wæs, ac he his agenre godcundnes mid hine hæfde,
& for þan he to þan cwom mid hine on middangearde þæt he wolde
mancynne bilhwit & eaþmod geweorþan, nalles þæt he wolde þurh
strangne dom & þurh heardne witnian, ac þæt he wolde mid
arfæstlice & mid mildheortlice mancynne heora synna forgifnesse syllan,
ælcum þæra manna þe nu þurh soðe hreowe & þurh soðe
dædbote to him gecyrran willað.
 121. Swa se witiga be ðan to dryhtene cwæð: Ic wat, dryten,
ðæt ðu eart geþyldig & eaþmod & swiðe mildheort &
arfull eallum þam mannum þe heora synna & heora facn wyrcende synd;
þu eallum þam forgifnesse selest, eallum þam þe nu þurh soðe
hreowe & þurh dædbote & þurh andetnesse þe biddende sendon
forgifnesse.
 127. & þa wæs þæs heahfæderes stefn geworden of
heofonum & seo wæs sprecende & þus cweðende: þis is min se
leofa sunu in þam me wel licade.
 129. Efne swa he cwæde: þis me is gecyndelic sunu.
 129. In manegum stowum we þæt leorniaþ, in conone þære
boc & in oðrum Godes bocum, þæt ure dryhten ealle halige men on
þyssum middangearde him to bearnum nemneð for heora rihtum dædum &
for heora eadmedum & for heora clænum geþohtum, & for his
þære myclan lufan þe he to his þam halgan hafað.
 134. Ac seo syb bið hwæðre þurh dryhtnes gife & þurh
his mildheortnesse.
 135. & nu ure dryhten, hælenda Crist, he wæs þam
ælmihtigan God fæder gecyndelic sunu, for þan þe he wæs of God
fæder acenned ær eallum gesceaftum, soð God of soðum Gode & se
ælmihtiga of ðam ælmihtigan, & ealle gesceafta þurh hine
gesceapene & geworhte wæron.
 139. Broðor mine, us is þonne nu mycel neodþearf þæt we
geleornian Godes geleafan swa us riht sie & we mid rihte cunnan & mid
rihte ongitan magon & moton.
 142. Broðor mine, ic ne wat butan hwylc man sie se ðe
ungelæredra/ sy & he þus on his modgeþanc & on his heortan
geleafan be þære halgan þrynesse þus cweðe: Hu mæg ic þæt
ongitan be ðære halgan þrynnesse, þæt syndon þreo hadas &
hwæðre an God is & an godcund sped?
 146. On þam is geþoht swylcum manna, anra gehwylc mæg him
sylfa geandswerian.
 147. Hwæt, we feala þinga geseoð on þyssum woruldlicum
gesceaftum ðæt is an þing & hwæðre ðreo þing fullice on him
hafað.
 149. þeah ðe seo gesceaft ne sie gelic to metenne wið þam
scippende ne þæt lytle þing wið ðam mæstan, ac we hwæðre
magon for þæs lytlan þinges bysene þæt mæste eac geseon, &
þæt an ymbþencendlice beon þæt we þy eð oncnawan & ongytan
magon.
 153. Hwæt, we geseoð þonne gearlice þæt þis fyr þe
her man beforan us hafað, hwæt, þæt is an leg, & hwæðre se
an leg þreo þing fullice on him hafað.
 155. He hafað ærest his sylfes onsyne þæt he is hat,
&/ þonne þæt oðer þæt he is hwit, swa we geseon magon,
& þonne is þæt þridde þæt lihteð eall geond eorð ærn,
ge hwilum mycle widdor þonne sceole.
 158. & þonne is hit hwæðre an leg, & ne mæg
ænig man þæt hate fram ðam hwite ascadan ne ðæt hwite fram þam
legeleohte.
 159. Ac þæt is an fyr swa we geseoð, & nu swa þonne
seo halige þrynis, fæder & sunu & se haliga gast, þæt is an
God & an godcund sped & an miht & an þrym & an wuldor &
an willa & efenece, þone ænne we sculon ecne gelyfan, butan ælcre
frymðe oððe onginnesse, for þan him næs næfre ænig frymð
ne onginnes, ac he wæs soð God ær eallum gesceaftum, & ealle
gesceafta wæron þurh hine gesceapene & geworhte wæron.
 165. & he nu eallra wealdeð a to widan feore, for ðan þe
his rices & his mihta næfre ænig ende cymeð.
 167. & ealle þa men þa þe nu her in worulde synd, soð
& riht don willað & on his bebodu a wuniað, ealle þa moton
æfter þysse worulde ecelice on his ðam fægeran rice mid hine a to
widan feore gefeon & blissian.
 171. & nu, broðor mine, þæt fægere rice & þa
eadignesse & ða myclan wyrðmendo we sculon nu heononforð ofer
eorðan geearnian þurh micel gewinn & þurh micel ellen & þurh
manigfealde sorge.
 173. Swa se apostol be ðan cwæð: <foreign>Per multas tribulationes
oportet nos intrare in regnum Dei</foreign>. þurh manigfealde sorge & þurh
manigfealde/ earfodnesse we sceolon heonon of ðyssum middangearde to heofona
rice becuman.
 177. Ac utan we gemunan hu ure yldran, þa ærestan men, þurh
hwylc þing hie ða eadelican life forworhton on neorxnawange, ða dryhten
hie ærest æt frymðe in gesette.
 179. Efene hie wæron þurh oferhygdnesse, & þurh
ungehyrsumnesse & þurh þa lufan þæs idlan wuldres & þysse
idlan are & þurh ða gitsunge & þurh þa wilnunge þara
gesynelicra þinga & þurh þone æt þæs beweredan treowes &
þurh heora unnyttan lustas, & þurh þas þing ða ærestan men
wurdon ascofene & aworpene of neorxnawanges gefean.
 184. & nu se man se ðe þæt þenceð, þæt he of
þysse gehrorenlican worulde þone heofonlican rice begite, he ðonne sceall
eallinga oðerne weg gefaran & oðrum dædum don.
 185. He sceal beon þonne eaðmod on his heortan & hersum to
ælcum men & to Gode, & he sceal þysse worulde wuldor forseon &
ealle yfele lustas anforlætan, & he sceal habban Godes lufan & manna
on his heortan.
 190. Efne he sceal eac þa lufian for Godes naman þa þe him
wiðerwearde synd, & he sceal halige wæccan & singalice gebedu for
Gode begangan.
 192. He sceal fæsten begangan & þa lufian mid clæne
ælmessan & mid mycle forwyrðnesse habban on his life.
 193. & he sceall beon ælmesgeorn for Godes naman & for
his sawle.
 194. þurh þas lare, broðor mine, & þurh ðas dæda,
þa þe ure mæssepreostas us tæcaþ & lærað, þonne sceolon
we þone weg eft gefaran to heofona rice & to þam heofonlican ham.
 198. Ac uton we nu for þan, men þa leofestan, ure sylfra lif
mid mycle egesan & mid mycle behygdnesse geseon, & sceawian ure sylfra
lif, & geearnian we mid godum dædum, þæt is þonne mid clæne
ælmessan & mid leohte to urum ciricean & to urum mæssesteallum
& mid urum rihtum teoðum dælum & mid godum geþohtum.
 202. & mid þyllicum dædum we magon þa heofonlican rice
begitan & on becuman, mid urne dryhten, hælende Crist, se ðe leofað
& rixað nu a þurh eallra worulda woruld a butan ende, <foreign>in sæcula
sæculorum, amen</foreign>.

END_TEXT
START_TEXT

HomS 3 (ScraggVerc 8)
B3.2.3.
First Sunday after Epiphany: Scragg 1992, 143-8.



 1. Men ða leofestan, manað us & myndgað on þyssum bocum
sanctus Gregorius, se halega writere se ðis gewrit sette & wrat, þæt
we ymb us sylfe eorne þencen.
 3. Læreð he us þæt we sien gemyndige þara worda þe
dryhten sæde on his bocum, ðæt þis woruldlice lif sceolde
forðgewitan & forðadilgod bion.
 5. & he us eac sæde þæt swylc yfel on þysne
middangeard becuman sceolde, ær he geendod wære, þæt he þonne on
þy dreah, þæt he wolde þæt we wæron gearwe þænne he þis
lif endode.
 9. Men ða leofestan, ne læten we us næfre þa synne to
þon swiðe micele ne to þan swiðe hefiglice þyncan þæt we æfre
forscamien þæt we hi ne andetton, for ðan þe selre is þæt man
beforan anum men his gylta scamige þonne he scamige eft on domes dæge
beforan Gode sylfum & beforan his englum & beforan eallum þam
heofencundan weorode.
 14. He ðonne, se æðela lareow, sanctus Paulus se apostol,
spræc & þus cwæð: Men þa leofestan, us gedafenað þæt we
syn ætywde ealle on domes dæge beforan Godes heahsetle.
 16. & þonne þær nænig man his sylfes gewyrhta behydan
ne mæg, ne nan man his agenne andwlitan on liohte wedere oððe on sunnan
sciman becyrran ne mæg.
 18. Be ðam se ælmihtega God sæde & þus cwæð:
<foreign>Filius/ hominis uenturus est in gloria cum angelis suis; tunc reddet unicuique
secundum opera sua</foreign>. Mannes sunu cymeð in heannysse wolcnum & in his
wlite wundorlice & in his þrymme to us mid englum & mid heahenglum
& mid ealle þy heofoncundan mægene; & þonne demeð anra
gehwylcum men æfter his agenum gewyrhtum & geearnungum, þe he dyde
æfter his mildheortnesse, ge eac æfter hyra sylfra gewyrhtum, swa hie nu
her geearnod hæfdon, þenden hie nu God wile in þas woruld lætan.
 27. Uton we nu georne þencean, men þa leofestan, hu arfæst
& hu mildheort he eft cymeð on þam dome to us.
 28. Uton we nu geþencan hwylce we nu syn & hu us þonne
lysteð.
 29. Hwæt, we siððan ne magon nane lade gedon, ac we sculon
gehwylcra/ þinga Gode riht ongyldan on urum sylfra sawlum, ealles þæs
ðe we him on anegum þingum abulgon, butan we ær eaðmodlice beten.
 32. & we us urne dryhten ondrædan þænne we hyne mid his
mægenþrymme cumendne gesioð, in ðam dome mid his englum.
 34. & hie þonne, þa englas, him beforan singan onginnaþ
& cweðað: Arisaþ nu ealle þa forsciridan & gehyrað dryhtnes
stemne.
 36. & hie þonne cumað, þa englas, to þam feower endum
þysses middangeardes & hyra byman blawað.
 37. Þonne arisað ealle þa þe fram frymþe middangeardes
hira eagan in deað betyndon & rihtum geleafan onfengon; þa bioð to
þam dome gelaðode.
 39. & þa þe her nellað hyra synna andettan & betan,
Iudeas/ þonne & sylfcwalan & hæðene men, ne ðurfon hie to
þam dome, ac hie bioð sona fordemde mid þy þe hie deaþe sweltaþ.
 43. Þænne bioð ealle iorðan mægen onstyrede in fyres
gecynde.
 44. Þonne þa scyldegan him hearde ondrædað, & hie
þonne se ælmigtiga God onginneð þreagean mid his heardlican stemne
& þus cwið to him, emne þon gelicost þe he to anum men sprece: Eala
man, hwæt, ic þe geworhte of eorþan lame mid minum handum, & þinum
ðam eorðlicum limum ic sealde mine sawle, & ic þe hiwode to mines
sylfes anlicnesse, & þa þe gestaðelode on neorxnawonges gefean &
þe bead mine bebodu to healdanne.
 50. Ða ðu forhogodest mine bebodu & me sylfne, & þone
awyrgedan dioful þu lufudest.
 51. & þa ðu wære of neorxnawange ascofen & ic þe
wolde eft miltsian, þa ic fæmnelicne innoð gesohte, & ic wæs mid
cildclaðum bewunden, & ealle þa cildlican teonan ic aræfnode, &
þa menniscean sar ic wæs þrowiende for þe.
 54. & ic dranc eced wið eallan gemenged, for þan þe ic
þe dyde minre swetnesse wyrðne.
 56. & eac swylce þyrnenne beag ic onfeng ofer min heafod for
ðe, & ic wæs wundum þyrel, to þan þæt ðu wære fram þam
ecum deaðe genered, & mine sawle ic sende betweoh þa wælgrimman
helle tintregan, to þan þæt ic þa þine sawle þanon generede.
 59. & ic þis eal fremede for ðe.
 60. Hwæt gedydest ðu for me?
 60. Loca nu & sceawa þa dolg on minum handum & on minum
fotum, & gesioh ðas mine sidan þe wæs spere þurhstungen.
 62. Þynum sare þe ic on minum lichoman onfeng, to þan
þæt ic wolde þæt ðu wære rixiende in heofona rices wuldre.
 64. For hwan, la man, forlur ðu þis eal, þe ic for þe
þrowode?
 65. For hwan wær ðu swa unþancul þinre onlysnesse?
 65. Ic nawuht ma to minum deaþe ne bidde.
 66. Agif me þine sawle swa clæne swa ic hy ðe sealde.
 67. Min feorh ic sealde for ðe.
 67. Agif me þæt þin lif ðe ðu acwealdest mid sarlycum
wundum þinra synna.
 68. For hwan forwyrndest ðu me þæs mines agenan yrfes?
 69. Ic wæs þin fæder & þin dryhten & emne
eallinga þin freond geworden, and ðu hit þa sealdest þinum ehtere,
þam awyrgedan & þam beswicendan diofle.
 71. Ac hwæt druge ðu on þam, þa ic wæs unawendedlic in
minre godcundnesse, & þa ic wæs inþrowendlic, þæt ic wolde for
þe þrowiende bion?
 73. & þu me mid ealle forhogodest.
 74. & ic þe laðode to minum þam ecan life to ðam
uplycan rice, þæt ðu agymeleasodost.
 75. Gað ge nu, awyrgedan, in þæt ece fyr & in þa ecean
forwyrd þe gefyrn ærest wæs ðam diofle Satane & his geferum
geearwod.
 77. Þær ne bið næfre ænig lioht gesewen ne nænig
wynsumnes gemeted, ac þær syndon þa wyrrestan wildeor þa wundiað
eowre sawle.
 79. & þær syndon þa undeaðlican wyrmas þe næfre
ne sweltað,  & þæt fyr ne bið næfre adwæsced, ac hit to
widan feore byrneð, & eowra synna on eowrum sawlum þær byrnað.
 82. And þær is eagena wop & toða gristbitung, and
þær syndon þa unmætan þystro, & þær is egesa & fyrhto,
& þær is swið hreownes, & þær is unrihtwisnes, &
þær is hunger & næcedu, & þær is yrmðo & nearones,
& þær is unmæte cyle & unahefendlic hæto gemeted; nis
nænig gemetfæstnes.
 86. Ac ðær is sio wyrreste adl & se bitera wop & a in
ecnesse celnes.
 88. Men þa leofestan, uton we us giorne biorgan, & utan
giorne biddan þæt we moton þæs wyrðe bion þe he þonne cwið to
his soðfæstum & to his gecorenum: Cumað ge to me; wuniað mid me in
minum rice þæt ge geearnod hæfdon, & ge ðonne scinaþ swa
biorhte swa sunne þonne hio æfre on midne dæg fægerost scineð
& biorhtost.
 93. Þær is symle ece blis & soð syb & gefea, &
þær is singalic Godes lof gehyred, & þær is lufu & smyltnes
& syngal lioht & swete stenc.
 95. Men þa liofestan, gif we nu willað on þysse worulde
teala don, þa þrage þe us wile se ælmihtiga dryhten lætan her for
worulde & swa us man lærde, þonne magon we þurh þæt geearnian
þæt we in ecnesse lyfiað & blissiað, in ðam rice þæt we nu
gehyrdon bisecgan, mid englum & mid heahenglum & mid apostolum &
mid soðum Godes þrowerum & mid eallum soðfæstum & gecorenum
&/ mid ðam Godes suna, ðam þe a liofað & rixaþ mid fæder
& mid suna a to widan feore, amen.

END_TEXT
START_TEXT

HomS 4 (ScraggVerc 9)
B3.2.4.
Second Sunday after Epiphany: Scragg 1992, pp. 158-70, l. 125, p. 178, l. 167- p. 184.



 1. Men ða leofestan, manað us & myngaþ þeos halige boc
þæt we sien gemyndige ymb ure sawle þearfe, & eac swa ures þæs
nehstan dæges & þære tosceadednesse ure sawle þonne hio of ðam
lichoman lædde bion.
 4. & læten we us singallice bion on gemyndum & on
geþancum þæs egesfullican dæges tocyme, on ðam we sculon Gode riht
agifan for ealles ures lifes dædum þe we sið oððe ær gefremedon
fram fruman ures lifes oð ende; for ðan þe we nu magon behydan &
behelian ura dæda, ac hie bioð þonne opena & unwrigena.
 8. For þan we habbað micle nydþearfe, þa hwile þe we her
syndon on þys lænan life & on þyssum gewitendlicum, þæt we
þonne on þære toweardan worulde mægen & moton becuman to life
þæs heofoncundan rices & to þam wundre þære ecean eadignesse,
þær we moton siððan orsorglice lybban & rixian butan ælcre
onwendednesse mid him, emne swa ure dryhten hælende Crist, & mid eallum
his halgum, gif we hit gearnian willað mid urum godum dædum.
 16. Nis þonne næniges mannes gemet þæt he mæge asecgan
þara goda & þara yðnessa þe God hafað geearwod eallum þam þe
hine lufiað & his bebodu healdan willað & gelæstan.
 18. Gif þæt þonne bið þæt we willað wyrcean his
willan & on his lufe þurhwunian, þonne magon we ægðer ge us
heofonrice geearnian ge ðonne eac þæt we magon gesæliglice befleon
þa stowe & þa dimman tintregan þær helle dioflu on syndon, mid
eallum hyra weagesiðum, & mid þam sawlum þe hyra larum hlystað
& be hyra larum lybbað & to Gode gecyrran nellað þurh soðe
andetnesse mæssepreosta & þurh soðe bote.
 24. Swa se halega lareow cwæð: Wa, la, ðam mannum þe
sculon mid dioflum habban geardungstowa, for ðam þær is sar butan
frofre, & þær is yrmð butan are, & þær is weana ma þonne
hit ænig man wite to asecganne.
 27. Swa hit on ðam sealme by ðam awriten standeð; he
cwæð, se sealmscop, þurh dryhtnes gife: Hwylc man is on deaðe
þætte he sie dryhtnes gemyndig, oððe hwylc is ðætte hyne on helle
andette?
 30. & se sealmscop us sang þis be deaðes onlicnesse &
be helle gryre.
 32. Þonne syndon þry deaðas liornode on bocum: þæt is
þonne se æresta deað her on worulde þæt se man se ðe mid manegum
synnum oferhealden bið; þonne is se æftera deaþ þære sawle
gescead/ & lichoman.
 35. Þonne is se þridda deað þæt þa sawla sculon
eardigan on helle, þær nis nænig man þætte mæge his scippend
herigan for ðam sare þe him onsitet.
 37. Emne swa ða þry deaðas syndon fyrenfulra, swa þænne
syndon þreo lif be ðam soðfæstum: an lif is þæt he bið on
flæsce; þonne is oðer lif ðæt he bið on godum weorce; &
þridde lif is on þære toweardan worulde mid eallum halgum.
 41. & se deað is þænne for þan to ondrædanne for
ðan hine ne mæg nænig man forflion.
 42. & se deað is nyðerlic & uplic.
 42. & he is for þan nyðerlic, se deað, þeah se man
gewite in ða neowelestan scrafa & on þa deoppestan dene þe on
middangearde sy, þonne sceal he þeahhwæðere sweltan.
 45. And se deað is for þam uplic, þeah se man astige ofer
þone yfemystan dæl þæs hyhstan holtes, swa þeahhwæðere hiene
se deað geseceð.
 47. And se deað is swiðe manigfealdlic & egeslic.
 47. & he is for þan mænigfealdlic, þeah se man eardige
in middum burgum & on midre his mægðe & betweox hundteontegum
þusenda manna, þonne sceal he hwæðere sweltan.
 50. & se deað is for þan egeslic þæt nænig man swa
feor ne gewiteð ut on westen, & swa þeah he ne mæg þone deað
forflion.
 52. Se deað is gionlic, for ðan þe cild cwelað &
unmagan, & se deað is freolic & ðeowlic, for þan cyningas
sweltaþ & eac þeowe men, & se deað is þislic & snotorlic,
for þan þe geþeowan sweltaþ & uðwitan.
 55. For ðan se deað is unrotlic & bliðelic, for þan
synfulle sweltaþ & eac halige.
 56.  Þy byð wel wyrð þæt se deað sy unrotlic
fyrenfullum mannum.
 57. For þan is se deað to ondrædanne, for þan he ne
myrneð geongum ne ealdum.
 59. For ðan we sculon ure sawle georne tilian & hy geornlice
Gode gegearwian.
 60. Ne mæg þonne eall manna cyn mid hyra wordum ariman þa
god þe God hafað soðfæstum sawlum geearwod togeanes for hyra gastlicum
worcum.
 62. & se deað is for þan to ondrædenne for þan ealle
þa gedwæledan sawla he todæleð.
 63. & þonne bið eallum uncuð þæt sio sawl gedeð
beforan hire, & þonne hwæðere bið beforan hyre gemeted swa god swa
yfel swa heo ær geearnod hæfde.
 65. Is us eac þonne to behealdanne þæt we nu onwarigan
þone tocyme, þæt hira ne sy to feala.
 68. Þonne is þæt æreste gedal wið eallum his freondum,
for ðam him nænig æfter ne wendeð þæt him ænig to cyme.
 69. Æghwylcre sawle bið onsundrum toscyred, & sio bið
swylce hyre se lichoma ær geworhte.
 71. Þonne hreoweð hyre swiðe þa yfelan dæda, &
þonne hie hit awendan ne magon þonne nellað hie.
 72. & ðonne is þæt þridde gedal wið eallum
eorðwelum/, for þan he næfre eft to eorðwelum ne gehwyrfeð.
 74. Ne bið funden beforan him ne huru æfter boren nan god,
buton he ær his gast mid godum weorcum gefrætewod hæfde, þa hwile
þe he wære mid mannum.
 76. Ðonne bið þæt feorðe gedal þæt hine man
gedæle wið þyssum eorðlicum þrymme & plegan & blisse, &
him for þyssa nænegum ne bið gleng witod.
 78. Þonne bið hit swa egeslic for þære biternesse þe on
him bið gecyðed, for þan he betyneð þa eagan fram gesyhðe &
þa earan fram gehyrnesse & þa weloras fram spræce & þa fet
fram gange & þa handa fram weorce & þa næsðyrelu fram stence.
 82. Ðonne æfter þon betyneð he ða scyldegan on helle.
 82. Wa ðam þæt bið þæt he þonne sceal bion betyned
on helle.
 84. Þonne is leornod on bocum þæt on þysse worulde syn fif
onlicnessa be helle gryre.
 85. Sio æreste onlicnes is nemned wræc, for ðan se wræc
bið miceles cwelmes ælcum þara þe he tocymeð, for ðan hine sona ne
lysteð metes ne drynces, ne him ne bið læten gold ne seolfor, ne
ðær ne bið ænig wuldor mid him þæt he fore wynsumige, þeah him
syndon ealle wuldordreamas to gelædde.
 89. Þonne is þære æfteran helle onlicnes genemned
oferyldo, for þan him amolsniað þa eagan for ðære oferyldo ða þe
wæron gleawe on gesyhðe, & þa earan adimmiað ða ðe ær
meahton gehyran fægere sangas, and sio tunge awistlað þe ær hæfde
gerade spræce; & þa earan aslapað þe ær wæron ful swifte
&/ hræde to gehyranne, & þa handa awindað þe ær hæfdon
ful hwate fingras, & þæt feax afulað þe ær wæs on fullere
wæstme, & þa teð ageolewiað þa þe ær wæron hwite on
hywe, & þæt oroð afulað þe wæs ær swete on stence.
 97. Ðonne is þære þriddan helle onlicnes her on worulde
deað genemned, for þan þonne se man sceal sweltan, þonne swyrceð him
fram þæs huses hrof ðe he inne bið; þonne nis nænig strengo
þæt hine arære, for ðan he ne bið gelustfullod metes, ne he ne
gymeð þysses eorðlican rices torhtnessa.
 101. Ðonne is ðære feorðan helle onlicnes byrgen nemned,
for þan þæs huses hrof bið nemned þe him onufan ðam breostum
siteð, & him mon þonne deð his gestreona þone wisestan dæl,
þæt is þæt hine ne swiceð on nanum regule.
 105. Hafað him þonne syððan þry gebeddan, þæt is
þonne greot & molde & wyrmas.
 106. Þonne is þære fiftan helle onlicnes tintrega genemned,
for ðan þænne nis nænig man þæt mæge mid his wordum asecgan
hu mycel þære fiftan helle sar is.
 108. & þeah <foreign>VII</foreign> men sien, & þara hæbbe æghwylc
twa & hundsiofontig gereorda & swa feala swa ealles þysses
middangeardes gereorda syndon, and þonne sy þara seofon manna æghwylc to
alife gesceapen, & hyra hæbbe æghwylc siofon heafdu, & þara
heafdu/ ælc hæbbe siofon tungan, & þara tungena ælc hæbbe
isene stemne, & þonne hwæðre ne magon þa ealle ariman helle witu.
 114. & emne swa mycel swa fram heofenes hrofe is to þysse
eorðan, þonne is leornod on halgum bocum þæt sio hel sie swylc twa
deop, & nis na ðe unwidre.
 116. Þæt hus is mid swiðe ongristlice frea afylled, &
helle hus hafað forcilas micle.
 117. Se nama is to geþenceanne ælcum men butan hwæs heorte
sie mid diofles stræle þurhwrecen.
 118. For þy nis nan man þæt he þonne aweg hine astyrian
mæge, & for ðam is mycel þearf æghwylcum men to onwariganne,
þam þe ænig andgit hæbbe oððe wisdomes ænigne dæl,
þæt he þis symle hæbbe on gemyndum þære egesfullan stowe.
 122. For þan gif hwylc man bið on helle ane niht, þonne bið
him leofre, gif he þanon mot, þæt he hangie siofon þusend wintra on
þam lengestan treowe ufeweardum þe ofer sæ standeð on þam hyhstan
sæclife/.
 167. Beflion þa helle wita, for þan hit is ðærinne
swiðe sarlic to wuniganne.
 168. Ac utan geearwian us nu ða mid inneweardum gebedum & mid
gæstedome, þæt we ne weorðan aslidene innon þa fyrenfullan þystro
þæt synfullum sawlum is geearwod on helle togeanes.
 171. Ac utan þydan us to þam uplican rice, for ðan þær
is þæt wuldor, þæt nænig man ne mæg mid his wordum asecgan ða
wynsumnesse þæs heofoncundan lifes.
 173. Ðær bið lif butan deaþe & god butan ende &
yld butan sare & dæg butan nihte, and þær bið gefea butan
unrotnesse & rice butan awendednesse.
 176. & ne þearf man næfre ne sunnan ne monan ne næniges
eorðlices liohtes, for ðan þær is se ælmihtiga dryhten scinendra
& liohtra þonne ealle oðre lioht.
 178. & þær æfre aspringað ða wuldorlican dreamas
& þa þrymlican sangas ðam ðe on hyra midlene wiorðan mot.
 179. Þær bið se sweta stenc & sio syngalu lufu & sio
wiensumnes butan ælcere unwynsumnesse.
 181. Ne þær ne bið hunger ne ðurst ne cyle ne bryne ne
nænig unwynsumnes gemeted.
 183. Þonne swa ðæt dioful sæde þam ancran be helle
geryne, swa he him ær sæde be heofena rices wuldre.
 184. Swa ðæt dioful cwæð to ðam ancran: Þeah þær
sy eal smætegylden mor æt sunnan upgange on neorxnawange, & sio
oferhlifað ealle iorðan.
 186. & se man mote sittan swa dyre swa cynebearn ofer ðam
gyldenan more, & hæbbe Salemanes wlite & wisdom, & him sie eal
middangeard on geweald geseald, mid ðam gestreonum þe geond ealne
middangeard/ syndon, & him sy ælce niht niwe bryd to bedde gelæd
& sio hæbbe Enone wlite, Saturnes dohtor.
 191. & ælc stan sy gylden, & ealle þa streamas hunige
flowen, & him þonne ne sie ofer eorðan nænig wiðerbreca, &
þeah þe him syn ealle sundercræftas & wuldorsangas in gesamnode,
& þeah þe hiene ealle frefran, & him sien ealle swetnessa to
gelædde mid þam fægerestan gestreonum, & him þonne sy singal
sumor butan ælcre onwendednesse.
 196. & he mote a lybban butan sare, & þonne gif he
wære her ane niht on heofona rices wuldre, þonne forlete he þæt he
ær on þyssum wuldre gelyfede, þe ic ær bisæde, ofer þæt
heofena rice þe he ær on wæs þa ane niht, & he eft ne mote to
heofena rices wuldre.
 200. & him þær ne bið nanes gefean to lytel, for þan
he mot þær a lybban on wlite & on wundre & on wiorðunge butan
ælcre onwendednesse mid þara nigon endebyrdnessa engla & heahengla
& þær wæron Gode gecweme.
 203. Þær bið eallum halgum alif sceapen betweox englum &
heahenglum & heahfæderum & witegum & apostolum & mid
martyrum.
 206. & þencen we togeanes his tocyme, þæt is se
egesfullica domesdæg, þæt us þonne ne ðurfe scamigan þonne he us
nealæcð þæt he us gesion wille.
 208. For þan þæt bið mycel scamu þæt man his sylfes
scamige on þam myclan gemote.
 209. Hwæt, we nu gehyrdon secgan þæt we ure synna geswican
sculon & þa betan dæges & nihtes.
 210. & þurh þa ylcan þing we magon þe eað gedon
þæt eorðcundlice men magon gewiorðan hiofonwlitige, gif hie willað
eaðmodlice Gode þeowigan & hyran, & þær bið gelic hiofena
rices wlite.
 214. Eala mycel is on bocum leornod & hit is soðlice eal
gesewen; sagað hit þæt on helle sy an hund.
 215. Ne meahte hit þæt dioful þam ancran eall asecgan hu
mycel þær swa le witu bioð þe to him bioð gescyrede.
 217. He hafað hundteontig heafda, & he hafað on ælcum
heafde hund eagena, & ælc þara egena is fyre hat.
 218. & he hafað <foreign>C</foreign> handa, & on ælcre handa
hundteontig fingra, & on ælcum fingre <foreign>C</foreign> nægla, & hyra is ælc
on nædran wisan ascyrped.
 220. Eala, min dryhten, laðlic is hit for ðy on helle to
bionne.
 221. Wa ðam sawlum þe þe ðær bion sculon.
 222. Hwæt, we nu gehyrdon secgan hwylc hit is on helle to
bionne.
 223. For ðan we sculon geswican urra synna & Gode eaðmode
bion mid ælmessum & mid godum weorcum.
 224. & secen we ure cyrcean mid clænnesse & mid hlutran
mode, & bidden we eaðmodlice bene þæt we ne wiorðan geteodde on
þa helle witu.
 226. Gif we þænne swa don wyllað swa us dryhten beden
hafað, þonne moton we mid him & mid his þam halegan gæste wunigean
in ealra worulda woruld, amen.

END_TEXT
START_TEXT

HomS 5 (Willard)
B3.2.5.
Third Sunday after Epiphany: Willard 1935, 38-56 [partial ed.].



 1. Men ða leofestan, ute gehyran her Godes word and gelyfan on
wune God, se þe gelyfan wyle, he bið gehealden on heofonan.
 3. And ute gemunan þæt we sculon ealle deade beon, for þam
se æresta man se ðe wæs acenned on þissere worulde he onfeng
deaðes.
 6. And ic eow secge to soþan þæt Elias and Enoch cumað of
heofonum hider on eorðan us to tacne, and hy sculon deaðes onfon ær
domes dæge.
 9. And eac we sculan geþencan, ær we deaðes onfon, hu we
arysan sculon on domes dæge, þonne þa beman blawað and us of deaðe
awreccað.
 12. And we swiðe werlice arisað.
 12. And ure Drihten us eac to cymð mid fif þusend engla, for
þi he wile ure stal gehyran þe we sculan astellan beforan þam fif
þusendan helledeofla.
 15. Ure teð sprecað and seo tunge swygað.
 16. And oþer þara weroda bið, swa sweart swa col, and oðer
bið beorhtre þonne sunne.
 18. And hi þonne seofan siþan feohtað him betweonan embe þa
godan sawle and þa yfelan.
 20. Gif þa deofla ongytað þæt hi agan þa sawle, þonne
blissiað hy, and þa englas beoð swyþe unrote.
 22. And þa deofla cweþað, We agan þa sawle, forþam heo
nolde of hyre woruldgestreonum ælmessan dælan.
 24. Ðonne wepð Sanctus Paulus swiðe biterlice for þara
sawla geomerunge.
 26. Ðonne cweð sum deofol to oþrum deofle, Abredað þa
sawle grimlice of þam lichaman, and gelædað hy to wite þæt wyrste
and to egesfulre stowe.
 29. Heo þonne onfint ealle hyre yfeldæda.
 30. Þonne cweð seo sawle, Her is mycel nearunes.
 31. Þonne cweð sum deofol, Mare þe is toweard þonne þu
gesyxt þone ealdordeofol þe lið onbæc gebunden on þære
neowelnesse hellegrundes.
 34. Þonne cweð seo sawle oþre siðe, þis sindon micele
þystro.
 35. Þonne cweð sum deofol, Maran þe synd toweard.
 35. Þonne cweð seo sawle, þis is grimlic hus.
 36. Þonne andwyrt hyre se deofol and cweð, And grimra þe is
toweard butan ælcum tweon, þonne þu gesyxt hwæt þu on eorþan
lufadest, þa þu on þinum life mihtig wære, and þu unrihta synna
lufadest.
 41. Sanctus Michahel nimð þa soðfæstan sawle and gelæt
hi beforan Godes heahsetle and þær heo gesyhð ealle hyre weorc þe heo
to gode dyde her on worulde.
 44. Þa earman sawle man læt to hylle, and man mynegað hy
hyra yfeldæda.
 46. And onbutan helle syndan <foreign>xii</foreign> ysene weallas, þa synd ealle
byrnende readum fyre and wiðinnan ælcum wealle is synderlic wituncstow,
þe þa sawla þurhfaran sculan ær hy to helle cuman.
 50. And <foreign>xii</foreign> dracan syndan in þam <foreign>xii</foreign> weallum, and hy synd
ealle afylled mid readum lige and mid fulum stænce.
 52. Se æresta draca forswelgð þa arleasan sawle and aspiwð
þam oþrum on muð, swa heora ælc hy forswelhð þa arleasan sawle,
and eft aspiwð ælc oþrum on muð.
 56. And syþþan heo bið gelæd to þam ealdordeofle
Satanas.
 57. He is swyþe andryslic, he hæfð an hund heafda, and
þara hæfda gehwylc an hund tungan, and he hæfð egeslice fingras, and
on ælcum fingre hynd clifra.
 60. Se lið innan helle gebunden onbæc mid fyrenum raceteagum.
 61. Wa þam mannum þe nellað for heora synnum reowsian.
 63. And on helle bið eagena wop and toþa gristbitung.
 64. Þær bið hunger and þurst.
 64. Þær bið ungemet cyles, and hætan nigon syþan hattre
þonne domes dægges fyr, þar syndan þa ytemestan þystro butan leohte,
þær bið ylde butan geogoðe, ne man drihten ne nemnað.
 68. Men þa leofestan, þeah ænig man hæfde hund heafde and
þæra heafda æghwilc hæfde hund tungan, and hi wæron ealle isene,
and ealle spræcon fram frymðe þysse worulde oð ende, Ne mihton hi
asecgan þæt yfel þe on helle is.
 73. Ute us warnian wið helle tintregum þa hwile þe we
þæt lif habban and þa þing þe we mid magon us alesan ær domes
dæge, for þam hit bið andrislic dæg, and unrotnessa dæg, and sorga
dæg, and dimnessa dæg, and storma dæg, and wracena dæg and fyres
dæg, and nearunessa dæg, and gehnipes dæg, and þystro dæg.
 79. Sunne bið aþystrod on þam dæge and mona his leoht ne
sylleð, and steorra feallað of heofonum and eall heofena mægen bið
awænded and arered, and drihtan cymð mid eallum his englum, and eall
mancyn bið awreht of deaðe.
 84. And ealle gesceafta forhtiað for godes tocume, and he demeð
ælcum men be his gewyrhtum, swa he her geearnode on þisse worulde.
 87. We gehyrdan eac on bocum secgan eall swa wæter adwæsceð
fyr.
 88. Swa mæg seo ælmesse adwæscan þa synna.
 89. Syllan we ure ælmessan rumheortlice for urum synnum on godes
naman.
 91. He us syllað ece lif on heofonum a butan ende, amen.

END_TEXT
START_TEXT

HomS 6 (Ass 14)
B3.2.6.
Fourth Sunday after Epiphany: Assmann 1889, 164-9.



 2. Men ða leofestan, ure drihten ælmihtig god us singalice
mynegað þurh his halgan bec mid þam gastlicum wordum, þe he sylf mid
his muðe bebead, þæt we synna and mandæda forleton and soð and riht
dydon þa hwile, þe we on þyssum lænan life beon.
 5. Ðonne is synderlice eallum godes folce beboden, þæt hi
heora gebeda lufian and ælmessan dælan of þam þe mid rihte begiten
sy.
 7. Gode is lað seo ælmesse, þe bið mid unrihte begiten.
 7. Ac us is mycel neodþearf, þæt we geþencan, hu drihten
us mid his þrowunge alysde fram deofles anwealde, þa he a rode ahangen
wæs and his þæt deorweorðe blod for us ageat.
 10. Forðan we sculan weorðian Cristes rode and biddan ure synna
forgyfenessa ealle ætsomne.
 11. Swa he for us þrowude on þære rode and eal þa sar and
edwit and þa heardan þrowunga, þe he adreah æt þam unlædan folce
Iudea, eal he þrowude for us, þæt he wolde us generian fram helle wite
and us gelædan in þa ecan eadignesse.
 15. Ac hwæt is þam men betere to þencenne þonne embe his
sawle þearfe and hwænne se dæg cume, þe he scyle wið þone
lichaman seo sawle gedælan and hwilce ladþeowas heo hæbbe and hwider
heo gelædd si, þe to wite, þe to wuldre.
 19. Witodlice we magon ongitan, þæt þa syndan uncuþe, þe
we geseon ne magan.
 20. Forþan we sceolan mid eallum mode and mægne to god
gecyrran and soðe bote don for urum synnum, þonne forgifð us drihten ure
synna forgifenesse and þæt ece lif æfter þissere worulde geendunge.
 23. Geeadmedaþ eow sylfe, men þa leofestan, to godes willan,
þonne generað he eow of deofles costnungum, forðan drihten ne forgymð
he na þa soðfæstan men.
 25. Geþencað eac, þæt ge gelomlice winnað and swincað
and ymbe þæt sorgiað, þæt we urne lichaman gefyllan and
gefrætwian.
 27. Þonne gelimpeð hyt æfter feawum dagum oððe feawum
gearum, þæt se ylca lichama byð on byrgenne, and men witan, þæt he
gæð wyrmum to mete.
 30. Forþan us is mycel neodþæarf, þæt we geþencan
embe ure sawle þearfe, þænne heo cymð on domes dæg beforan gode and
his englum.
 32. Oft wæ habbað gescawod, to hwilcum þingum we sculan
gewurðan, syððan we deade beoð.
 33. We magan geseon, þonne man binnan mynster byrgene delfeð
and þa ban þæron findeð, hwilce we beon scylan.
 35. Hwar byð þonne heora wela, þe hi ahtan her on life?
 36. And hi dæghwamlice gesamnodon ma and ma togædere and
nystan nænigne ende, hwænne hi þæt forlætan scoldan.
 37. Hwar com se micela heap, þe him mid ferde and ymbe
þrungon?
 38. Ealle þas þinc synd fram eagan gewitene, ne hit nu nan
þinc þære sawle ne helpeð.
 40. Ac heora lichaman licgað on eorðan and beoð to duste
gewordene and þæt flæsc afulað and wirmum awealleð and nyðer
afloweð in þa eorðan.
 42. Men þa leofastan, se þe gesælig bið, he mæg hine
sylfne be þisse bysene læran.
 43. Eac þæt gyt mare is, þæt hi scylan æfter þam
eorðwelan edwit þrowian.
 44. Don we þonne, men þa leofestan, soðe bote for urum synnum
þa hwile, þe we on þissum lænan life syn.
 46. Alysan we ure sawle þa hwile, þe we þæt lif habban and
þæt weorð, þæt we magan wið god geceapian, þilæs þe se
deað cume ær to us and we þonne þæt lif forlætan and þæt
weorð and beoð þonne gelædde to helle wite.
 49. Ne þearf nan man þæs wænan, þæt hyne ænig man
mæge alysan fram helle wite, gif he sylf nele his synna betan ær his
ende.
 51. Ac ute we beon gemyndie ure sawle þearfe þa hwile, þe we
motan þæt lif habban.
 53. Ute gemunan þæne egesfullan domes dæg.
 53. Se cymð, þonne we læst wenað, and on þam dæge we
sculon forðberan swa god, swa yfel, ælc sawl be hyre gewyrhtan.
 55. Men þa leofestan, geearnie we, þæt ure se ytemesta
dæg wurðe gode gecoren, and gecyrran we to drihtenes willan and
geþencan, þæt he deað þrowude for us and he us of ðam nearwan
þystrum alysde.
 58. Nis þonne nan man, þæt þæne deopan grund þæs
hatan fyres gesecan mage, gif he wile his synna betan on þissum life.
 60. Hwæt, we nu gehyrdan secgan be þam ælmesfullan, hu gode
sawle he hæfð, and nys nænig man, þæt asecgan mæge þa miltse
and þa myrhðe, þe drihten hæfð gehaten ælcan þæra þe hine
lufian wile.
 63. And ne bit he us nan oðer edlean, butan þæt we ure sawle
swa clæne agifan, swa he hi ær gesceop and us befæste.
 65. Forðan we sculan beon swiðe gemyndige godes beboda and ure
sawle þearfe on eallum tidum.
 66. And secgan we him þanc ealra his miltsa and his eadmodnessa
and his gifena, þe he us forgeaf.
 68. And his naman we sculan weorðian mid wordum and mid dædum,
and mid eallum mægne him þancian.
 69. Þonne forgifð he us, þæt we motan to heofona rices
wuldre mid blisse becuman.
 71. Þar byð leoht and lif and englas and heahfædras and
witegan and ealle halie on drihtenes onsyne mid wuldre.
 72. Þær byð ece gefea butan unrotnesse and geogoþ butan
ylde.
 73. Ne bið þar sar, ne gewin, ne nænig unyðnes.
 74. Ne þar næni man his feond ne findeð, ne his feond ne
gemetæð, ac þar wunian mot, þe þa stowe geseceð, mid engla sibbe
on ecan wuldre mid urum drihtene.
 76. Men þa leofestan, ute gehyran, hu seo sawel spræcð to
þam forworhtan lichaman on domes dæg beforan gode.
 78. Heo cwyð to þam lichaman: For hwan, earma lichama,
gelyfdestu on þæne þe ðe eal forlærde, þæt wæs se deofol?
 80. Hwi noldestu gelyfan þinum drihtene, þe wæs ahangen for
us and us alysde fram helle wite?
 81. Gehyr nu, earma lichama, þu eart deofles hus, forþam þu
deofles willan worhtest and godes lare forhogedest.
 83. Ðonne cwyð seo sawel to þam lichaman wependre stefne
þus: Wa is me nu, forþam þe ic þa toweardan þinc ne gemunde.
 85. Wa is me, forþam þe ic ne ondred me helle wite.
 86. Wa is me nu, forþam ic heofonan rice ne lufede.
 86. Wa is me, forþam þe ic ne ondred me godes þone micelan
dom.
 87. Wa me, forðam þe ic geþafode eal þa yfel, þe þu
dydest.
 88. Wa me, forþam þe ic sceal to helle for þinum yfeldædum
and þu hafast gedon, þæt ic eom deofles bearn and deoflum gelic.
 90. Hwi noldest ðu gelyfan þinum scrifte?
 91. Ac seldan þu gemundest þine sawle.
 91. Ac oft þu gemundest, hu þu oðre men beswican woldest,
forþam ic sceal nu to helle wite.
 93. Þonne eft cwyð seo goda sawle to þam godan lichaman: Wel
þe, forþam þe þu godes cyrican eadmodlice gelome sohtest and þine
ælmessan eadmodlice sealdest and þinum gebedum georne lufedest and þinne
scrift oft gesohtest and godes willan þu eac worhtest.
 97. Ðonne gyt cwyð seo sawel: Wel þe, gebletsode lichama,
sceawa on me, to hwilcum setle þu eart toweard.
 98. Þin med is on me fæger and gesyne and þu symle most eces
eardes brucan on blisse.
 100. Ne mæg nan man hit asecgan ymbe þa fægernessa, þe
god hafað gegearwod þam mannum, þe hine lufian willað.
 102. God ælmihtig us laðaþ to heofona rice and deofol us
wile forlæran and forlædan to helle wite.
 103. God us laðaþ to life and deofol us laðaþ to wite and
beswiceð to deaðe.
 104. God us læreð wæccan and sent us on leohte heortan,
þæt he wolde, þæt we oft cyrican sohtan.
 106. Deofol us læreð slæpnesse and sent us on slæwðe,
þæt we ne magon þone beorhtan beacn þære bellan gehyran.
 108. God us læreð fæstan and ælmessan syllan earmum
mannum and deofol us læreð oferfylle.
 109. God us læreð clænnesse and deofol us læreð feala
fule geþanc.
 110. God us læreð eadmodnessa and deofol us lærð
ofermodnesse.
 111. God us lærð sibbe and wynsumnesse and deofol us lærð
unsibbe and wrohte.
 112. Utan we forlætan yfele lare and geþencan þone micelan
domes dæg and dimnessa helle grundes, þe man þar on dryhð dæges and
nihtes.
 114. Þar bið wurma geflit and to þa gristbitung.
 115. Þar bið unadwæsced fyr.
 115. Þar bið wea and wite.
 116. Þar hi sculan wunian oð ende.
 116. Þonne is us micel neodþearf, þæt we gleawlice ongitan
þa scortnesse þysse worulde and þa ecnesse þæs toweardan lifes.
 118. Þæt ne byð næfre geendad þam synnfullum mannum,
þæt ece wite, and þam soðfæstan þæt ece lif.
 119. Forðam swa hwilc man swa godes weorc clænlice and
behogodlice wirceð, he bið ecelice gehealden.
 121. Se þe hit þonne recelæaslice and unclænlice
wyrceð, he bið awyrged into helle.
 122. Be ðam Crist cwæð: Swa hwilc man swa hine lufað mid
clænre and mid inweardre heortan, he hafað leoht in heofona rice.
 124. Þonne cwyð drihten: Eala man, ic þe geworhte and ic for
þe þrowude and ic wæs a rode ahangen and mid swipum geswungen.
 126. Eala man, hwar syndon þa lean, þe þu me dydest for minre
þrowunge?
 127. Ne gemundest ðu na, hwilc hit bið on helle?
 128. Þar bið eagana wop and to ða geheaw.
 129. Þar bið unadwæsced fyr.
 129. Þær beoð egesfulle wyrmas, þa þe wundiað and
slitað þa synnfullan sawle, and þa deofla drifað þa sawle to helle.
 131. And þonne færð Sanctus Petrus mid heom and byrð on
his handa helle cæge, and nis nan deofol, ne nan synful sawl, þæt hi
mæge behydan.
 133. And hi þonne scylan ealle to helle wite and hi man þonne
in bescyfð, and Sanctus Petrus þa duru belycð and hine fram
awændeð.
 135. And he þonne weorpeð þa cæga ofer his exle into
helle.
 136. Þis he deð þonne, forðam þe he ne mæg locian on
þæt sar and on þone micelan wop, þe hi wepað mid helle deoflum.
 138. Hlud bið se cnyll ofer ealle eorðan, þonne seo cæg
fealleð innan helle.
 139. Ac biddan we urne drihten mid halgum gebedum and mid
ælmessan, þæt he us gehealde on heofonan rice, þar he leofað and
rixað a worulda woruld a butan ende.
 141. Amen.

END_TEXT
START_TEXT

HomS 7
B3.2.7.
Fifth Sunday after Epiphany: Dictionary of Old English transcript, edited from London, British Library, MS. Cotton Faustina A.IX., ff. 27v-31v.



 1. Men þa leofestan, utan geþencan georne and on ure geþance
þæt fæste healdan, hu sanctus iacobus cristes þegn sæde hu se
hælend cwæð to sumum welegum men þa he hine hæfde mid wlænce
and mid wiste gegododne.
 5. Ac he wæs slaw and swærmod to godan þingan and him
wæs lað þearfendum mannum aht to syllanne, and he wæs ungystliþe
and him wæs unyðe þæt he for godes naman awiht dælde oþþe
þam sealde þe hit him eal forgeaf.
 10. Ac se hælend hine þara leana eft gemyngade, þa he
cwæð Ne gemundust þu na salomones cwyde þe he cwæð, Ahyd þa
ælmessan under þæs þearfan sceate.
 13. Se cleopað to me and ic hine symle gehyre and mine miltse
ofer þone sende.
 14. Efne hit bið gelic þe man mid wætere þone weallendan
lig ofgeote þæt he lenge ne mot rixian.
 16. Swa þonne man mid ælmessan ealle alyseð his gyltas and
his synna gehæleð, þonne noldest þu welega mine bebodu healdan ac
sceolde se min þearfe aswæman æt þinra handa.
 20. Hwi noldest þu geþæncan hwa hit þe sealde þonne he
clypode earmre stemne?
 22. Þu wiðsoce þæt þu hine ne gehyrdest, ac is
geomerunge gehyrde and geseah hwæt þu him dydest.
 24. Mine þearfan þe mildheortnesse bædan, and þu hi
forhogodest and geunrotsodest and þinne andwlite fram him awændest and ne
gemundast þu na hwæt se witega cwæð.
 27. Se þe his andwlitan fram þam þearfan awændeð þonne
he hludast clypað, god hine gehyreð þonne se man nele þæne
þearfiendan, swa se hælend cwæð to  þam wlacan men, Tohwan wære
swa receleas and tohwan wære þu swa lyþre and swa forcuþ and þe up
ahofe?
 33. For hwi forseage þu me nu her of þære gife þe ic þe
geaf?
 34. Ic þe nu afyrre fram mine selæne þe ic þe forgeaf,
þonne bist þu wædla on woruldlife.
 36. Forhwon noldest þu geþæncan þæt ic wille forgyldan
æghwylce ane gode dæde þe man for minum naman gedeð mid hundteontigum
fealdum?
 39. Ic hit him forgilde, swa hit is on minum godspelle gecweden.
 41. Swa lange and swa oft swa gedoð ænigum minum þam
læstan þearfiendan ge hit symle me syllað and ic eow wið þan selle
ecne dream on heofonum.
 44. Gehyrest þu man towhon eart þu me swa uncuðful minra
godra gifena, hwæt ic þe gesceop and þe liffeste and æghwæt
þæs þe þu hafast ic þe sealde.
 47. Min is eal þæt þu hafast and þin nis nanwiht.
 48. Ic hit eal afyrre fram þe and þu leofa butan me gif þu
mage, þy ic sealde þæt þu hafast to þon þæt þu sceoldest hit
þearfum dælan.
 51. Ic swerige þurh me sylfne þæt ic eom se ilca god þe
þe welegan and þe heanan geworhte minum handum, þæt ic wolde þæt
þu minan þearfan feddest þonne hy wæran þe biddende minra goda and
þu him symle forwyrndest.
 55. Forhwon noldest þu geþæncan gif þu him mildheortnesse
ongecyddest þæt þu ne sceoldest þæs nanwiht forleosan þe þu him
dydest, ne me on þære sylene abelgan mines agenes?
 59. Tohwon geagnedest þu þe anum þæt ic inc bam sealde?
 60. Tohwon feddest þu þe ænne of þam þe ic inc bam
gesceop to welan and to wiste and to feorhnere?
 62. Tohwon heolde þu hit þe anum and þinum bearnum þæt
þæt mihte manegum genihtsumian uneaðe wæs þe þæt þu hit eall
ne mihtest gefæstnian ne mid inseglum beclysan?
 65. Hwæt wenst þu þæt hit þin sy þæt seo eorðe
þe forðbringeð?
 67. Heo þe groweð and bloweð and sæd lædeð and
andlyfene forðbringeð.
 68. Ic nu afyrre minne fultum fram ðe.
 69. Hafa þu æt þinum gewinne þæt þu mage and æt
þinum geswince.
 70. Ic ofteoðe nu mine renas þæt hy on þinre eorðan ne
rynað.
 71. Ic afyrre fram ðe minne fultum and mine mildheortnesse and
þonne bið sona gecyþed þine yrmþa and ætywed.
 74. Gif þu wene þæt hit þin bocland sy and seo eorðe
þe on agene æht geseald sy, hit þonne wæron mine wæte þa þa on
heofonum wæron, þonne ic mine gife eorðwarum dælde, gif þu mihte
habbe dæl reras ofer þine eorðan and gyf þu strang sy syle westmas
þinre eorðan.
 80. Ic ahyrde mine sunnan and heo gebeorhteð, þonne
forbærnað heo ealle þine æceras and þonne bist þu dælleas
mines renes and þe þonne bið þin eorðe idel and unnyt goda
gehwylces.
 83. Mine þearfan libbað be me, gif þu mage wuna butan me.
 85. Mine þearfan me ealne weg habbað and ic hy næfre ne
forlæte.
 86. Mine þearfan me lufiað and hy hycgað ymbe heora drihten
and hine gelomlice nemneð and hine to witan habbað, swa men sculan heora
hlaford.
 89. Þonne þu welega ne þu þinne drihten ne lufodest ne þu
him are æt næfst ne þu yrmincg ne most her on worulde libban naht
lange.
 92. Hwæt wendest þu wlanca gif þu me sealdest þines awiht,
þæt þe þænne wære þin woruldgestreon eal gelytlað, hwæt
þu lytel hogodest ymbe þone ende þines lifes to dol þu wære and to
dyrstig.
 97. A ðu wendest þæt þinra feohgestreona nan ende ne
gewurde.
 98. Ic wat þæt þin lif bið geendod þonne þu his naht
ne wenst.
 99. And þu welega tohwon truwodest þu on þinne welan and on
þa oferflownessa þinra goda and na on me þe hit þe eal forgeaf þæt
þu on wære?
 102. And he þa gyt drihten crist cwæð to þam welegan men,
Eala þu dysiga and þu gedwola, tohwan getrywdest þu on þine speda and
on þine æhta þin sawl bið afyrred fram þe on þisse ylcan nihte and
be minre hæse of þinan lichaman alæded.
 107. Ac hwa fehð þonne to þon þe þu lange samnodest
oþþe hwan gearwodest þu þine gebytla and þine getimbra nu þine
yrfeweardas libban ne moton, forþon þe þu me noldest þanc witan minra
goda.
 112. Sceoldon þa word beon cuðlice gelæste and gefyllede
þe se hælend sylf cwæð, and him þa on þone welegan man on
þære ylcan nihte deað onbecom and on his bearn ealle and fengon þa to
his æhtum fremde and unholde and þa þe him on life laðest wæron.
 117. Hwæt we magon nu, men þa leofestan, utan gecnawan
þæt se ælmihtiga god nele þæt him man his gifena þanc nyte, ne
þurfon we þæs wenan þæt he us eft nolde þæra leana eft
gemanian þe he us to gode forgeaf her on worulde.
 122. Þam þe drihten micel sylleð miceles he hine eft manað
and þam þe he mycel toforlæteð micel he eft to þam seceð.
 125. Þysse worulde welan weorðað to sorge.
 125. And þa eorðlican wundor weorðað to nahte þeah þe
we þissa woruldwlenca tilian swiðe and we on woruldre scynan swyðe.
 128. And þeah we us gegyrwan mid þi readestan golde and
gefrætewian mid þy beorhtestan godwebbe and mid deorwurþum gimmun utan
ymbehon, þeah hwæðere sceal se man on eorðan ende gebidan.
 132. Þeah þa mihtegestan and þa ricestan haten him restan
gewyrcean of marmran stane.
 134. And mid goldfrætwum and mid gimcynnum eal astæned, and
mid seolefrenum hureowum and beddum eal oferwrygen and deorwurþum wyrt
gemængnessum eal gestyred, and mid goldleafum gestrewed ymbutan,
hwæþere se bitera deað þætte dæleð eall.
 140. Þonne bið se glæng agoten and se þrumwæsto brocen
and þa gimmas toglidene and þæt gold toscacene and þa lichaman
tohrorene and to duste gewordene.
 143. Forþon nis naht þyses middaneardes wlite, he is hwilendlic
and feallendlic and brostniendlic and tobrocenlic and he is wyrslic and yfellic
and forwordenlic, swa þa rican syndon her on worulde.
 147. Hwær syndon nu þa rican caseras and þa cyningas þe iu
wæron, oþþe þa ealdormen þe bebodu settan?
 149. Har is heora seo mære gemotstow hwær syndon heora
ofermeda butan mid moldan beþeht on witum gewrecen.
 151. Þa is woruldscriftum butan hy mid rihte reccan ne bið
þam leornerum naht þe sel þe þam lærendum butan hy begen mid rihte
rædas recen.
 154. Hwar comon middaneardes gestreon?
 155. Hwar com worulde wela?
 156. Hwar com foldan fægernes?
 156. Hwar comon þa þe geornlicost æhta tiledon and oþrum
eft yrfe læfdan?
 158. Hwilc is seo lufu eorðgestreona, efne bið gelice rena
scurum þonne hi of heofonum swyðast hreosað efne hraþe eal toglideð,
bið fæger weder and beorht sunne.
 161. Swa tealte beoð eorðan dreamas and swa wace syndon æhta
mid mannum and swa todæleð lic and sawl.
 164. Þonne bið ful uncuð hu se dema ymbe þæt gedon
wille, forþon nis us nanuht bettere ne selre þonne we lufian urne drihten
mid eallum mode and of eallum in gehydum swa hit awriten is.
 168. Se þe mine lufan on him hafað and his bene to me symle
sendeð ic hyne symle gehyre and mine miltse ofer hine læte.
 170. And þa þe to me gecyrrað fram heora gyltum and hy
geandettað on minum naman and mid fæstenum and mid teara gytum and mid
gebedum hy georne betað, þonne ic him toforlæte la mine miltse and him
forgifenesse sylle and min rice alyfe and heofonlicne weg tæce, þær
bið eal god and seo heah blis and seo mycele mede.
 177. For þam eorþlicum wistum ic sylle þa heofonlican, for
þyssum lænan life, þæt unlæne, for þyssum hwilwendlican þa
eacan, for þyssum ungecoreum þæt gecorene, for þussum earman rice, ic
sylle þæt eadige.
 181. Gesælige beoð þa þe þam fylað.
 182. Ne helpeð þam men nanuht þeah þe he ealne þysne
middaneard on his agene æht gestryne gif se deofol nim ða sawle, ne him na
ðe bet ne bið þeah þe he her on life libbe þusend wintra, gif he
æfter his deaðe bið gelæded on helle and þær on witum wunað
syððan a butan ende.
 188. Utan we us þonne wendan to þam beteran and cyrran to þam
selran.
 189. Þonne moton we geseon soðne drihten and on gefean feran to
fæderrice þær is frætwednes þæs æþelestan
æþelincges.
 192. Þær is cynincges þrym gesyne, þær is arwurðnes
witena, þær is gestæðþignes geogoðe.
 194. And þær is ar and fægernes werum and wifum and
geþoftscipe engla and heahengla and gefera apostolorum and heahfædera and
witegæna and þa eadigan ceasterweras blissiað and wynsumiað on lisse
and on blisse and on rice and on ecum gefean.
 198. Þær is sang and wynsang and godes lof and þæs
hyhstan cynincges herenes, and seo beorhtnes þara haligra and þa
soðfæstan scineð swa sunne and þa men rixiað swa englas on
heofonum.
 202. We wæron þider gehatene and gelaðode to þam halgan
hame and to þam cynelican friðstole þær drihten wunað and rixiað
mid eallum halgum sawlum a butan ende on ecnesse.
 206. Amen.

END_TEXT
START_TEXT

HomS 8 (BlHom 2)
B3.2.8.
Quinquagesima Sunday: Morris 1874-80, 15-25.



 1. <foreign>DOMINICA PRIMA IN QUINQVAGESIMA</foreign>.
 1. Geherað nu, men þa leofestan, hu Lucas se godspellere
sægde be þisse ondweardan tide, ge eac be þære toweardan, & hu
Drihten wolde cuman to þære stowe þe he on þrowian wolde.
 4. Þa mid þy þe hit nealæhte þære tide, Hælend
genam his twelf þegnas sundor of þæm weorode, & him to cwæþ, Nu
we faraþ to Gerusalem, & þonne beoð gefylde ealle þa halgan
gewreotu þe be mannes suna awritene wæron.
 7. & he bið geseald hæþnum mannum, þæt hie hine
bysmrian.
 8. Hie hine bindað & swingaþ & spætliað on his
onsyne; & æfter þære swinglan hie hine ofsleað; & þy
þriddan dæge he of deaþe ariseþ.
 10. Hi þa þa Cristes þegnas þeossa worda nan ongeotan ne
mehton; ac hie wæron him bediglede, forþon þe hie wæron þagyt mid
worldgeþohtum bewrigene.
 13. Þa wæs geworden þæt Hælend genealæhte Gericho.
 14. Þa sæt þær sum blind þearfa be ðon wege, &
gehyrde myccle menigo him beforan feran; þa ahsode he hwæt þæt
wære.
 16. Hie him ondsworedon & cwædon, Hit is Hælend se
Nazarenisca.
 17. He þa cleopode hluddre stefne, & þus cwæþ: Miltsa
me, Dauides sunu, miltsa me.
 18. Þa foreferendan him budon þæt he swigade; & swa hie
him swyþor styrdon, swa he hludor cleopode, & þus cwæþ: Miltsa me,
Dauides sunu, miltsa me.
 21. Hælend þa gestod, & hine het to him gelædon; &
mid þy þe he him genealæhte, he him tocwæþ, Hwæt wilt þu
þæt ic þe do?
 23. Se blinda him ondswerede & cwæþ, Drihten, þæt ic
mæge geseon.
 24. Hælend him to cwæþ, Loca nu; þin agen geleafa þe
hæfþ gehæledne.
 25. He þa sona instæpes geseh, & þa sona wæs Drihtne
fylgende; & hine herede & weorþode.
 27. & eal þæt folc þe þis wundor geseah, his noman
myccledon.
 28. Hwæt we nu gehyrdon þis halige godspel beforan us
rædan, & þeh we hit sceolan eft ofercweþan, þæt we þe geornor
witon þæt hit us to bysene belimpeþ eces lifes.
 30. Nu ær we gehyrdon þæt Hælend his þegnum sæde
his þrowunga & þa sar & ða bysmra þe he mid Iudeum adreogan
wolde.
 32. Forðon he þis dyde þæt he wolde þonne hie gesawon
his ða heardan bendas, þæt hie ne wæron on heora mode gedrefede.
 34. &, ðonne me hine gesawon sweltendne, þæt hie þonne
wæron afrefrede, he him gehet his æriste, swa he þa mid soðe gefylde,
gelice swa he ær þa þrowunge dyde.
 37. His þegnas wæron þagyt flæsclices modes, &
næron mid gastes mægene getremede.
 38. Forþon hie ne mihton þa word ongeotan þæs heofonlican
gerynes, hwæþre he getrymede heora geleafan mid þon heofonlicon weorce,
þeah hie þæt word þæs heofonlican gerynes ne ongeaton.
 41. Nu we sceolan, men þa leofestan, ða wundor gecyrran on
soþfæstnesse geleafan ures Drihtnes Hælendes Cristes, þa he þurh
his þa mycclan miht worhte beforan manna eagum.
 44. We nestan ær hwæt se blinda wæs; nu we magon þonne
ongytan hwæt þæt geryne tacnaþ.
 46. Eal þis mennisce cyn wæs on blindnesse, seoððan þa
ærestan men asceofene wæron of gefean neorxnawanges, & þa
beorhtnessa forleton þæs heofonlican leohtes, & þisse worlde
þeostro & ermða þrowodan.
 49. Drihten þa þurh his tocyme þysne middangeard onlyhte,
& eallum geleaffulum monnum heora gong gestaþelade to lifes wege,
þæt hie magon þurh þa lustfulnesse heora modes, mid godum dædum,
geearnian leoht þæs ecan lifes.
 53. Halige gewreotu us tacniaþ þas world þurh þone monan;
forþon þonne he wexeþ, he bið gelic þæm godum men þe ahopað to
þæm ecean leohte, & þonne se mona wanað, þonne tacnað he ure
deaþlicnesse, & þisse worlde wanunge.
 57. Cwæþ se godspellere, mid þy þe se Hælend
genealæhte Gericho, þæt leoht cyrde to þon blindan.
 58. Þæt tacnaþ þæt seo godcundnes onfeng ure tydran
gecynde.
 59. Þa cyrde sona þæt heofonlice leoht to þyssum menniscan
cynne, þe se æresta man forlet; & forðon God to us niþer astahg
þe he wolde þæt we wæron upahafene to his godcundnesse.
 62. Rihtlic þæt wæs þæt se blinda be ðæm wege
sæte wædliende; forþon þe Drihten sylfa cwæþ, Ic eom weg
soðfæstnesse; & se þe ne can þa beorhtnesse þæs ecan leohtes,
se bið blind.
 65. & se leofað & gelyfeþ se þe siteþ be þæm
wege wædliende, & þonne bideþ þæs ecan leohtes, & no ne
geblinneþ.
 67. Se þonne ne ongyteþ þa þeostra his agenra synna, wite
he þæt he bið wana þæs ecan leohtes, buton he gebete þæt he
ær forgiten hæfde.
 70. Cleopian we nu in eglum mode & inneweardre heortan, swa se
blinda dyde, & cweþan, Miltsa me, Dauides sunu, miltsa me.
 72. Smeagean we nu & þencan hwæt þæt tacnode,
þæt seo menigo styrde þæm blindan þæt he cleopode.
 73. Ic þe secge hwæt seo menego tacnode, þa flæsclican
willan & þa ungereclican uncysta.
 75. Þa cumaþ oft þurh deofles sceonessa ær to manna
heortan, ær Drihtnes weorc þær wunian mote; & hie beoþ on heora
mode mid mislicum geþohtum onstyrede, þæt seo stemn þære heortan
bið swiþe gedrefed on þæm gebede.
 78. Gehyran we nu forhwon se blinda leoht onfeng, & hwæt he
dyde þa hine seo menego þreade þæt he swigode.
 80. He ma cegde & geornor bæd þæt Hælend him
miltsade: þæt is þonne þæt we sceolan beon gelærede mid þysse
bysene, þonne we beoþ mid mycclum hungre yfelra geþohta abisgode, þonne
sceolan we geornlice biddan þæt he us gescylde wiþ þa þusendlican
cræftas deofles costunga.
 85. Cwæþ se godspellere, Hælend ferde þær forþ,
& þa gehyrde þone blindan cleopian, & he sona gestod, &
þæt wundor worhte þæt he þone blindan onlyhte.
 87. Gehyraþ we nu þæt seo mennisce gecynd biþ a
færende, & seo godcunde meht a staþolfæstlice stondeþ.
 89. Hwæt hæfde seo godcunde þurh þa menniscan nemne buton
þæt heo mihte beon acenned, & wacian, & arisan, & faran of
stowe to oþerre.
 91. Þonne marþon þære godcundnesse nænig onwendnesse
on carcerne wæs of þære menniscan gecynde, na las of þære
godcundan miht.
 93. He bið a wesende, & æghwær ondweard, & ælce
stowe he gefylþ & ufan oferwryhþ, & a biþ ece.
 95. Þæt us tacnaþ þæt he þurh þa menniscan gecynd
ure stefne blindnesse gehyreþ; þonne we ure synna ondettaþ & us
forgifnessa biddaþ, þonne bið he sona us efenþrowiende, & hraþe
miltsiende & forgifende ura synna.
 99. Eac is to geþencenne hwæt Drihten spræc, þa se blinda
to him com; he cwæþ, Hwæt wilt þu þæt ic þe do?
 100. Næs þæt ne þæt he nyste hwæt se blinda wolde,
se ealle þing wat, & him leoht forgeaf; ah Drihten wile þæt hine mon
bidde, se þe ær geteod hæfde þæt he þon biddendan ece lif
forgeafe.
 103. Gelimplice he us lærde & monade, hu we us gebiddan
sceoldan, & hwæþere cwæþ, Eower Fæder se on heofenum is, wat
hwæs eow þearf biþ, ær ge hine o biddan.
 106. We magan ongytan þæt he forþon us gesette þæt we
hine biddan sceoldan, þy we sceolan þonne eac, in þa tid þæs
gebedes, ure heortan geclænsian from oþrum geþohtum.
 109. Gehyran we eac þæt se blinda ne bæd goldes, ne
seolfres, ne worldglenga, ah bæd his eagena leohtes.
 110. Hwæt we witon þonne se mon bið blind, þeah he mycel
age & feala fægeres, þæt him bið mycel daru, gif he hit geseon ne
mæg.
 113. Men þa leofestan, onhyrgean we þone blindan þe on
lichoman wæs gehæled ge eac on mode.
 114. Ne biddan we urne Drihten þyses lænan welan, ne þyssa
eorþlicra geofa þe hrædlice from monnum gewitaþ, ac biddon we Drihten
þæs leohtes þe næfre ne geendað.
 117. Þis leoht we habbaþ wið nytenu gemæne, ac þæt
leoht we sceolan secan þæt we motan habban mid englum gemæne, in
þæm gastlicum þrymmum.
 119. Þæt leoht on nanre tide ne ablinneþ; oþon leohte is
fulfremednesse weg þe we on feran sceolan, þæt is se rihta geleafa.
 121. Swiþe eaþe þæt mæg beon þæt sume men þencan
oþþe cweþan, hu mæg ic secan þæt gastlice leoht þe ic geseon ne
mæg, oþþe hwanan sceal me cuþ beon þæt ic mid lichomlicum eagum
geseon ne mæg?
 125. Þæm men mæg beon swiþe raþe geondweard.
 125. Hwæt gelyfeþ se lichoma butan þurh þa sawle?
 126. Geþencean þa men þæt hie heora sylfra sawla geseon ne
magon; ac eal swa hwæt swa se gesenelica lichama deþ oþþe wyrceþ,
eal þæt deþ seo ungesynelice sawl þurh þone lichoman.
 129. & þonne seo sawl hie gedæleþ wiþone lichoman,
hwylc bið he þonne buton swylce stan, oþþe treow?
 131. Ne he hine na ne onstyreþ, syþþan seo ungesynelice sawl
him of biþ; ac sona he molsnaþ, & wyrþ to þære ilcan eorþan
þe he ær of gesceapen wæs, oþþæt Drihten cymeþ on domes
dæg, & hateþ þa eorþan eft agifan þæt heo ær onfeng.
 135. & bið þonne undeaþlic, þeah he ær deaþlic
wære þa heo hine onfeng, & sceal þeah beon gelic his geearnungum.
 137. Gehyron we nu, men þa leofestan, hwæt awriten is on Godes
bocum, þæt se mon se þe god onginneþ & þonne ablinneþ, ne
biþ he Godes leof on þæm nehstan dæge.
 139. Ac se þe god onginneþ, & on þon þurhwunaþ oþ
ende his lifes, se bið hal geworden.
 141. Forþon we habbaþ nedþearfe þæt we ongyton þa
blindnesse ure ælþeodignesse; we send on þisse worlde
ælþeodignesse.
 143. We synd on þisse worlde ælþeodige, & swa wæron
siþþon se æresta ealdor þisses menniscan cynnes Godes bebodu
abræc.
 145. & forþon gylte we wæron on þysne wræcsiþ
sende, & nu eft sceolon oþerne eþel secan, swa wite, swa wuldor, swe we
nu geearnian willaþ.
 147. Gif we willaþ nu on Drihten gelyfan, & hine ongytan,
þonne beo we sittende be þæm wege, swa se blinda dyde.
 149. Þæt is þonne þæt we sceolon þone geleafan &
þæt ondgit mid godum dædum gefyllan, þonne beo we urum Hælende
fylgende, swa se blinda wæs, syþþan he geseon mihte.
 152. Her us cyþ þæt se godspellere sæde hu Drihten
cwæþ to Petre, þa he bæd þæt he moste faran & his fæder
bebyrgean.
 154. Hælend him þa ondswarede & cwæþ, þu scealt
fylgean me, & lætan þa deadan bergean heora deade.
 155. On þon he us bysene onstealde þæt nænig mon ne sceal
lufian ne ne geman his gesibbes, gif he hine ærost agælde Godes
þeowdomes.
 158. Geþencean we eac þæt Drihten his englas gesceop, &
heofen & eorþan, sæ, & ealle þa gesceafta þe on þæm
syndon; ealle stowa he gefylleþ & ymbfehþ & neoþan
underwreþeþ, & æghwar he biþ ondweard.
 161. Hwæþere he hine to þon geeaþmedde for ure
nedþearfe, þæt he astah on medmycelne innoð þære a clænan
fæmnan,& he onfeng þa ilcan gecynde for urum lufon þe he ær
gesceop.
 164. & þa nolde he him gesceosan welige yldran, ac þa þe
hæfdon lytle worldspeda, ne hie næfdan for him lamb to syllenne, ah
twegen culfran briddas him genihtsumedan, & twegen turturan gemæccan.
 168. & hwæþere hie wæron of Dauides cynnes strynde,
þæs rihtcynecynnes.
 169. Nu we gehyrað þæt Drihten forseah þone welan þisse
worlde; & he eft æfter fæce æt þæm unlædum Iudeum manig
bysmor geþrowade.
 171. Hie hine swungon, & bundon, & spætledon on his
onsyne, & mid bradre hand slogan, & mid heora fystum beotan; & þa
wundan beag of þornum & him setton on heafod for cynehelme; & hine
þa on rode ahengon.
 175. Eal þis he þrowode for ure lufan & hælo; þy he
wolde þæt we þæt heofenlice rice onfengon, þæt þa ærestan
men forworhtan þurh heora gifernesse & oferhygde.
 177. Hwæt wille we on domes dæg forþberan þæs we for
urum Drihtne arefnedon, nu he swa mycel for ure lufan geþrowode?
 179. Monige men syndon þe cweþaþ þæt hie on God gelyfon
& hine lufian, & þonne hweþere nellaþ ablinnan from heora
unrihtum gestreonum & gitsunga, ah hie beoð upahafene on oforhygde &
eac beoþ onbærnde mid þære biteran æfest, ge eac beoþ besmitene
mid þem unclænan firenluste.
 184. Men þa men þe þyssum uncystum fylgað, ne healdaþ hie
Drihtnes bebodu ne his bysenum ne fylgeað; ac hie swiþor fylgaþ deofles
larum, & his sceonessum; symle he hie getyhþ to eallum uncystum, & to
þære lufan þisse worlde mid his leascræftum.
 188. & se þe him þonne ne wile wiþstondan, he him æt
his ende grim geweorþeþ & hine gelædeþ on ece forwyrd.
 190. Gemunon we nu ure dæghwamlican synna þe we wið Godes
willan geworht habbaþ, þæt we mid eallum mægene hie beton mid
fæstenum, & mid gebedum, & mid ælmesweorcum, & mid soþre
hreowe.
 193. Þæt bið seo soþe hreow þæt mon þa geworhtan
synna andette & georne bete.
 195. Wepan we nu, & cweþan & geþencan hu Drihten
cwæð, Eadige beoþ þa þe nu wepað, forþon þe hi beoþ eft
afrefrede.
 197. Hwæt we nu gehyraþ þæt we magon mid þære
soðan hreowe ece blisse geearnian.
 198. & eft he cwæþ, Wa eow þe nu hlihaþ, forþon ge
eft wepað on ecnesse, þæt is þæt unasecgenlice wræc &
þæt ungeendode wite, þæt þon unlædon þær geteohhod biþ;
him wære betere þæt he næfre geboren nære.
 202. Forþon we sceolan beon gemyndige Godes beboda, & ure
sawle þearfe, þa hwile þe we motan, & biddan we georne urne Drihten
þæt he us generige from þon ecan cwealme, & us gelæde on þone
gefean his wuldres.
 205. Þær is ece blis & þæt ungeendode rice; nis
þær ænig sar gemeted, ne adl, ne ece, ne nænig unrotnes; nis
þær ege, ne geflit, ne yrre, ne nænig wiþerweardnes.
 208. Ac þær is gefea, & blis, & fægernes, & se
ham is gefylled mid heofonlicum gastum, mid englum & heahenglum, mid
heahfæderum & apostolum, & mid þy unarimedan weorode haligra
martyra þa ealle motan wunian mid Drihtne in eallra worlda world.
 212. Amen.

END_TEXT
START_TEXT

HomS 9
B3.2.9.
Ash Wednesday: Dictionary of Old English transcript, edited from Cambridge, Corpus Christi College, MS. 190.



 1. Gehirað broðru þa leofestan, we mynegiað eow ealle
gemænelice godes ælmihtiges worde þæt ge don eowra sinna andetnysse
and soðe behreowsunge and þæt ge healdon þisses lengtenfæstenes tyd
ungewemmedlice and eac þæt ge gehyrsume beon godes sacerdum and eowre
hæle lareowum.
 6. Forðan se sacerd is gecyged godes engel, þæt is godes
boda.
 7. And we þe sind godes boda þeah we unwurðe beon, to us is
fram drihtene silfum þus gecweden, <foreign>Qui uos audit me audit et qui uos
spiritus me spiritus</foreign>, þæt is on englisc, Se þe eow gehirð me he
gehirð and se þe eow forsihð me he forsyhð.
 11. Eornostlice ge broðru geswicað to donne yfel and leorniað
to donne wel.
 13. Bugað fram yfele and doð god.
 13. Beoð syfre and wacyað forðon eowre wyþerwinna se deofol
swa swa grimetiende beo wærð ymbutan secende hwane he forswelige,
wyðstandað him strange on geleafan.
 16. Nimað eornostlice rihtwisnisse byrnan and soþre hælo
helm and þæs halgangastes sweord, þæt is godes word.
 18. Gecyrrað broðru þa leofestan to drihtene gode of ealre
eowre heortan and ne ortruwyge ge næfre be godes mildheortnisse.
 21. Soðlice god cwæð þurh his witegan, Nelle ic ðæs
sinfullan deað ac swiðor þæt he gecyrre and libbe, and on swa
hwilcere tide swa se sinfulla gecyrred wirð and his sinna begeomerað he
bið gehealden.
 24. Be ðan eac he cwæð on þam godspelle.
 25. Bliss biþ on heofenum, be anum sinfullan men behreowsunge
dondum.
 26. Witað eac gebroðru þæt ðam men naht ne fremað to
behreowsienne gif he æfter þære behreowsunge eft cirð to his ærran
leahtrum.
 29. Eornostlice doþ dædbote mid eadmodnisse and mid heortan
clænnysse and biddað þone arfæstan drihten þæt he beseo to eow
and unnendlice underfo eowre eadmodnisse.
 32. Warniað eac þæt ge amang eowre dædbote and eowrum
fæstene ne befeallon on ænige heafodsinne, forðon se man ðe fæst
and singað is ðam deofle gelic þe æfre fæst and æfre singað.
 35. And eac þæt ge sculon understandan amang eowre dædbote
þæt ge don swilc fæsten swilc gode licwyrðe beo and warniað eow
æfre wið druncennisse, forðan þe druncennis ne sparað nanne leahter
ac ealle sinna heo gestrinð and heo is swiðe micel heafodsin.
 40. Mine gebroðru, ge ne healdað oðerhwile rihtlice þis
halige fæsten ðurh þæt ge sceoldon oferswiðan þone deofol ac ge
hit swiðe gelome brecað and ge ne undergitað hwæt þa halgan canones
bebeodað, þæt se ðe tobricð ænne dæg on þam
lengtenfæstene sceal feowertig daga forðam anum dage agildan þæs
fæstenes ealdre gode.
 46. Forbugað æfre þa oferfille soðlice for ðære
oferfille and for ðære gifernisse wæs Adam ascofen of neorxnawange and
gif we willað ure yrfe and urne eðel þæt is neorxnawang underfon,
þonne is us þearf þæt we ðyder faron þurh oðerne weg þæt is
ðurh fæsten and forhæfednisse.
 52. Witodlice Adam forgægde his drihtenes æ þa ða he
æt of ðam forbodenan treowe and forðon drihten hine sceaf ut of
neorxnawange on wræcsið þisses lifes þær he ðolode mænigfealde
geswinc and siþþan æfter ðisses lifes geswincum on helle susle lange
heofode oðþæt Crist þe ðisne middaneard alisde hine þanon generede
and hine eft ongean lædde to neorxnawanges blisse.
 59. Æfter ðære bisne we sind gelærede þæt we ut
drifað þæge þe forgægdon godes æ and þurh heafodgilt beoþ
scildige wiðutan þis þerxwolde godes huses.
 62. And heom biþ forwirnd cyrclic ingang oþ þæt hig
geendodre openlicre dædbote eft beon onfangene mid bisceoplicre lefe on bosm
þære modorcircan swa swa Adam wæs onfangen æfter langre behreowsunge
and langre tyde heofunge into neorxnawange to halgra geferræddene.
 67. To ðære geferræddene us eac gebringe Crist se ðe
leofað and rixað mid his efenecan fæder and þam halgangaste on ealra
worulda woruld, amen.

END_TEXT
START_TEXT

HomS 10 (BlHom 3)
B3.2.10.
First Sunday in Lent: Morris 1874-80, 27-39.



 1. <foreign>DOMINICA PRIMA IN QUADRAGESIMA</foreign>.
 1. Men þa leofestan, her sagaþ Matheus se godspellere
þætte se Hælend wære læded on westen, & þæt he wære
costod from deofle; & mid þy þe he fæste feowertig daga &
feowertig nihta, þa hingrede hine.
 4. Se costigend þa eode to him, & him to cwæþ, Gif þu
sie Godes sunu, cweþ þæt þa stanas to hlafum geweorþan.
 6. Se Hælend him þa ondswarode, & him to cwæþ, Ne
bið on hlafe anum mannes lif, ac of eallum þæm worde þe gaþ of Godes
muþe.
 8. Þa genam hine se awyrgda gast & he hine lædde on þa
halgan ceastre, & he hine asette ofer þæs temples scylf, & him to
cwæþ, Gif þu sy Godes sunu, send þe nyþer of þisse heanesse;
forþon þe awriten is þæt þine englas þe on hondum habban, þe
læs þin fot oþsporne.
 12. Hælend him þa eft ondswarode & cwæþ, Ne costa
þu þinne Drihten God.
 13. Þæt deofol hine þa genam þriddan siþe, and he hine
lædde upon swiþe hea dune, & him æteowde eal eorþan rice &
idel wuldor þisses middangeardes, & him tocwæþ, þas ealle ic þe
wylle, gif þu feallest to me & me weorþast.
 17. Hælend him ondswerede & cwæþ, Ga þu onbæcling,
wiþerwearda; forþon þe awriten is, Weorþa þinne Drihten God & him
anum þu þeowa.
 19. Hine þa forlet se costigend, and his englas him toeodan &
him þegnedan.
 21. Men þa leofestan, cuþ is þætte hraþe Drihten,
þæs þe he of þam fulwihtes bæþe eode, þa fæstte he sona,
& þa gesetton halige fæderas & godes folces lareowas þa tid
þæs fæstenes foran to Cristes þrowunga.
 24. & hie sweotollice cyþdon þæt se egeslica domes
dæg cymeþ on þa tid þe Godes sunu on rode galgan þrowode.
 26. Ac þæt us is to geþencenne, þæt ure Drihten
æfter þæm fulwihte fæstte, & eac wæs costad.
 27. Us is þonne nedþearf þæt we fæston; forþon þe
we beoð oft costode from deofle æfter urum fulwihte.
 29. Drihten us manode mid his fæstenne, & mid eallum his
dædum, þæt we sceolan him þeowian, & deofol oferswiþan, &
us ece lif begytan.
 31. Us is þonne mid mycelre gemynde to geþencenne þæt se
ælmihtiga, se þe wæs on Godes hiwe, God Fæder efnece, onfeng
þæt hiw ure tyddran gecynde.
 34. Geþencean we eac, gif oþer nyten wære to haligienne,
& geteod to þon ecan life, þonne onfenge he heora hiwe, ac he wolde
urum hiwe onfon, swa he us ælces godes bysene onstealde.
 37. Forþon eal swa hwæt swa we to gode doþ on
mildheortnesse, oþþe on eadmodnesse, oþþe on elne gastlices mægenes,
oþþe on gefylnesse Godes beboda, oþþe on þæm welme þære
soþan lufan Godes & manna, ealle þas god cumaþ of þæm
æsprenge Godes mildheortnesse, & beoð atogen of þæm mægene
þære Halgan þrynesse.
 42. Hwæt we gehyrdon þæt se godspellere cwæþ þæt
se Hælend wære gelæded on westen, & þæt he wære costod
from deofle.
 44. Us is to gelyfenne þæt he þyder come, næs no geneded,
ne underþeoded, ac mid his wyllan; & forþon he þyder com þæt he
wolde gecompian wiþ þone awerigdan gast.
 47. Rihtlic þæt wæs þæt he eode on westen þær
ær Adam forwearþ.
 48. For þrim þingum Hælend eode on westen; forþon þe he
wolde deofol gelaþian to campe wiþ hine, & Adam gefreolsian of þam
langan wræce, & mannum gecyþan þæt se awyrgda gast æfestgaþ
on þa þe he gesyhþ to Gode higian.
 52. Mid þrim gemettum seo costung, þæt ane cwæþ,
Doð/ swa swa ic inc bebeode, þonne beo gyt swa swa God.
 54. Nu he þonne costode Godes Sunu þurh idel wuldor, ða he
cwæþ, Gif þu sy Godes Sunu, send þe nyþer.
 56. Halige men þonne ongeaton þæt he wæs soþ Godes
Sunu; forþon þe God Fæder stemn wæs gehyred æt his fulwihte, þus
cweþende: þis is min se leofa Sunu, on þæm me wel gelicode.
 59. Þonne is cuþ þæt se awergda gast ongan Godes bec
trahtian, & þa sona leah; forþon þis næs gecweden be Criste
þæt his fot æt stane oþspurne, ah halgum monnum; forþon þe englas
beoþ aa halgum mannum on fultume swa swa scyld.
 63. Se Hælend him tocwæþ, Ne costa þu þinne Drihten
God.
 63. Næs his gemet þæt he hine costode, eode swa þeah on
þa frecenesse, & wolde gecunnian hweþer he hine gefreolsian wolde.
 65. He cwæþ, þas ealle ic þe sylle, gif þu feallest
to me, and me weorþast.
 67. Eala soþlice se afealleþ se þe deofol weorþeþ.
 67. Hit is to gelyfenne þæt Drihten mihte on anre tide
dæges geseon ealles þysses middangeardes wynsumnessa, ge on golde ge on
deorwyrþum hræglum.
 70. Ac se forhwyrfda gast spræc forhwyrfedlice word, þa he
wolde þæm hean cininge & þæm heofonlican eorþlicu ricu syllan,
þæm þe þa heofonlican ricu gearwaþ eallum geleaffullum.
 73. Ah þæt manfulle wuht wolde þæt he hine weorþode se
þe stigeþ ofer þa þrymsetl heofona rices, and his fotsceamul is þis
eorþlice rice, þone nænig heonon ne sceawaþ, ac hine ealle halige
þær herigaþ & weorþiaþ on his þære hean mihte.
 77. Swa we sceolan hine mid wordum weorþian, & him on
dædum þeowian.
 78. He cwæþ, Ga þu onbæcling, & gemyne þe sylfne hu
mycel yfel þe gelamp for þinre gitsunga & oforhydo, & for þinum
idlan gilpe; & forþon ic þe ne fylge, forþon on þyssum þrim þu
eart oforswiþed.
 81. Þas cyþnesse Drihten nam of þisse wisan.
 82. Wel geheowede Dauid þæt, þa he wolde wiþ Goliaþ
gefeohtan, þa nam he fif stanas on his herdebelig, & þeahhweþere mid
anum he þone gigant ofwearp; swa Crist oferswiþde þæt deofol mid
þisse cyþnesse.
 85. Us is þonne to geþencenne þæt we þas dæda þus
gedone from Drihtne mid ealre þoncunga & mærsunga hine herian &
lufian, þæt se þe wæs ær eallum worldum geteod & geendebyrd,
wolde mid his Suna lichoman þysne middangeard alysan fram deofles anwalde.
 90. Se ilca Sunu wæs ær eallum tidum acenned fram God
Fæder, se ælmihtiga from þon ælmihtigan, & se Eca from þan
Ecan.
 92. Forþon his miht bið a ece, his rice ne bið gewemmed.
 93. Swa se witga be þam cwæþ, Man bið acenned of Iudan,
and he wealdeþ eallum þeodum: & forþon ealra þara gifa þe he
middangearde forgeaf þurh his tocyme, nis nænig mare mægen, ne þisse
menniscan tydernesse nyttre, þonne he þone awyrgdan gast oferswiþe, &
þone wælhreowan feond þisse menniscan gecynd.
 98. Forðon hine mæg nu ælc mon oforswiþan, & he
nænige mehte wið us nafaþ, buton hwylc man þurh ða unanrædnesse
his modes him wiþstandan nelle.
 101. Þurh Cristes sige ealle halige wæron gefreolsode, þa
þe him þeowiaþ on rihtwisnesse & on halignesse; swa þonne beoþ
þa synfullan genyþerade mid heora ordfuman, swa he genyþerad wearþ.
 104. Hwæt we gehyrdon þæt se godspellere cwæþ þæt
Hælend wære læded from deofle on þa halgan ceastre, & eac on
þone hean munt.
 106. Þonne þincþ þis geleaffullum mannum swiþe
andrysnlicu wise to gehyrenne; ac gif we asmeagaþ þa eadmodlican dæda
þa þe he worhte, þonne ne þincþ us þæt nan wundor.
 109. Cuþ is þæt se awyrgda gast is heafod ealra unrihtwisra
dæda, swylce unrihtwise syndon deofles leomo.
 110. Forþon nis þæt nan wundor þeah se hea Cyning & se
eca Drihten hine sylfne let lædon on þa hean dune, se hine sylfne forlet
from deofles leomum, & from yflum mannum beon on rode ahangenne.
 114. Nis þæt to wundrigenne þeah þe he wære costod, se
to þon com þæt he acweald beon wolde; forþon he mid his costunge ure
costunge oferswiþde, & mid his deaþe urne deaþ.
 116. Drihten wæs gelichomod on hrife þære a clænan
fæmnan, & buton synnum he cwom on middangeard, & eal his lif he
lifde buton synnum, þeah þe he hine lete costian.
 119. Ac us is to smeagenne þæt Drihten on þære costunge
nolde his þa myclan miht gecyþan, se þe mihte þone costigend instepes
on helle grund besencean gif he wolde.
 122. Ac mid þon worde þæs godcundan gewrites he hine
oforswiþde.
 123. Mid his geþylde he us bysene onstealde, þæt swa oft swa
we oht uneaþes þrowian æt yfflum monnum, þonne sceolan we swyþor
beon awehte & onbryrde to godcundre lare, & beon geornran þæt we
Godes bebodu healdan, þonne we urne teonan gewrecan.
 127. Us is eac to geþencenne hu mycel Godes geþyld is, & hu
mycel ure ungeþyld is; & gif us hwa abylgþ, þonne beo we sona yrre,
& willaþ þæt gewrecan gif we magon, þeah we beotiaþ to.
 129. Eala hwæt Drihten deofles costunga geþyldelice abær.
 130. Nolde he him na andswerian buton mid monþwærnesse, se
þe mihte hine sona on helle gewitnian; ac he wolde þæt his lof þe
healicor weoxe, þe he hine mid geþylde oferswiðde, swiþor þonne
he hine sona adwæscte.
 134. Ac on þæm wæs gecyþed þæt he wæs on anum
hade twegra gecynda; he wæs soþ man, þy hine dorste deofol costian,
swylce he wæs soþ God, þe him englas þegnedon.
 137. We magon ongytan on þæm ure tydran gecynd, gif þæt
deofol hine ne gesawe on ure gecynde, ne costode he hine.
 138. Weorþian we forþon Drihtnes godcundnesse, gif he nære
soþ God ofer ealle gesceafta, na him englas ne þegnodon.
 140. On þisse bysene is gecyþed þæt eallum geleaffullum
mannum englas þegniaþ, þonne hi habbaþ deofol oferswiþed.
 142. Hwæt we gehyrdon þæt þæt fasten þyses
feowertiges daga ongunnen wæs instepes þæs þe he of þæm fulwihte
astag, & þa eode sona on þæt westen; & þa gesetton cyricena
aldoras þæt fæsten foran to his þrowunga, & eac foran to þon
tocyme þæs egeslican domes dæges.
 146. Riht þæt is þæt ealle geleaffulle men þis
feowertig daga on forhæfdnesse lifgean, & eac us is to geþencenne
þæt we sceolan þa ten bebodu healdan, & þa lara þara feower
godspellera; forðon þe ure lichoma wæs gesceapen of feower gesceaftum,
of eorþan, & of fyre, & of wætere, & of lyfte.
 151. Swa we eac agyltaþ þurh feower þing, þurh geþoht,
& þurh word, & þurh weroc, & þurh willan; swylce eac feower
tida syndan on þæm geare, on þæm we oft agyltað; þonne sculon we
eft on þære forhæfdnesse & on þyssum feowertigum nihta þæt
geclænsian.
 155. Hwæt we gehyrdon nu þæt we sceolan under þæm
feowerteoþan gerime, swa swa geara beboden wæs Godes folce, syllan þone
teoþan dæl ure worldspeda þe we habban, & we sceolan ure daga þone
teoþan dæl on forhæfdnesse lifgean.
 159. Geare we witon þæt on þæm geare bið þreo hund
daga & fif & syxtig daga; gif we þonne on þæm syx wucan
forlætaþ þa syx Sunnandagas þæs fæstennes, þonne ne bið
þara fæstendaga na ma þonne syx & þritig.
 162. & gif we þa dagas fulfremedlice for Gode lifgeaþ,
þonne hæbbe we ure daga þone teoþan dæl for Gode gedon.
 164. & geþencean we þæt we ealne þysne gear lifdon mid
ures lichoman willan.
 165. Nu is þearf mycel þæt we þone teoþan dæl for
Gode gedon, & on forhæfdnesse lifian, & ure synna clænsian, &
us ece lif geearnian.
 168. Þas dagas þyses feowertiges nihta tacnaþ þas
ondweardan weorld, & þa Easterlican dagas tacniaþ þa ecean
eadignesse.
 170. & swa we nu on maran forhæfdnesse lifiaþ þas dagas,
& on andrysnum þingum beoþ on þysse worlde, swa magon we þe maran
blisse habban þa Easterdagas, & swa we sceolan þa hwile þe we
lifgaþ her on worlde.
 173. Don we urum Drihtne soþe hreowe & bote, þæt we
þurh þæt gegearnian ura synna forlætnesse, & ece lif æfter
þisse worlde on þære ecan eadignesse.
 176. Geþencean we geornlice þæt we us healdan on þas tid,
& on ælce, wiþ þa heafodlican leahtras; forþon æghwylc þara
manna þe his lif geendaþ on þyssum, þonne bið he geteod to þæm
ecan witum.
 179. Þonne sceolon we nu for þon dæghwamlicum synnum on
þas tid georne clænsian, mid fæstenne, & mid halgum wæccum,
& mid ælmessum.
 181. Swa we sceolon eac ure heortan gefyllan mid þære
swetnesse godcundra beboda, þæt on us ne sy gemeted nænigu stow
æmetig gastlicra mægena, þæt þær mæge yfelu uncyst on
eardian.
 184. Ne magon we buton þæm medmyclum synnum beon, ah we
sceolan on þas tid þas feawan dagas on forhæfdnesse lifgean, urne
lichoman & ure heortan clænsian from yflum geþohtum þæs þe we
magon.
 187. Forðon seo blis & seo oferfyll þæs lichoman
getyhþ þone mon to synnum, & seo forhæfdnes hine geclænsaþ
& gelædeþ to forgifnesse.
 189. Ne gelyfe þæs nænig mon þæt him ne genihtsumige
þæt fæsten to ecere hælo, buton he mid oþrum godum hit geece;
& se þe wille Drihtne bringan gecweme lac fæsten, þonne sceal he
þæt mid ælmessan & mid mildheortum weorcum fullian.
 193. Be þæm Esaias se witga cwæþ, Brec þinne hlaf
þearfendum mannum, & sona swa þu geseo nacodne wædlan, þonne
gegyre þu hine, & ne forseoh þu næfre þine gecynd.
 196. Hwæt we gehyrdon þæt Gode bið þæt fæsten
swyþe gecweme, gif se mon ahefþ his handa to ælmesdædum.
 198. Se mildheorta Drihten, ure Scyppend, onfehþ swiþe
lustfullice eallum þæm godum þe ænig man gedeþ his þæm
nehstan, of arfæstre heortan & mildre.
 201. & swa hwylc man swa mid godum willan fæstan mæge,
& oþres dæges metes his lichoman ofteon, þæt he þonne bliþe
þæs earman lichoman gefylle, & his þone nehstan afrefrige, on þon
þe he hine sylfne geswence, þonne biþ þæt clæne fæsten &
halig.
 205. Be þæm Iohel se witga cwæþ, Halgiaþ eower
fæsten, & medeme lac bringaþ Drihtne, þæt is, ures lichoman
forhæfdnes & ælmesdæda, seo þone earman geblissaþ.
 208. Ne magon þis þeah ealle men don; ac hit sceolan don þa
þe God þas world to forlæten hæfþ; & forþon þe he him
worldspeda syleþ, þæt hi þæs earman helpan sceolan.
 211. Þonne is nu to geþencenne on þas halgan tid, nu we urne
lichoman clænsiaþ mid fæstenum & mid gebedum, þæt we eac ure
mod geclænsian from yfelum wordum.
 213. & symle bliþe mode Godes beboda utan we behealdan,
þonne gelædeþ he us on þæt ece lif, þær we seoþþan ealle
halige sceawian motan, & þa fægeran onsyne ures Scyppendes, þær
he leofaþ & rixaþ abuton ende on ecnesse.
 217. Amen.

END_TEXT
START_TEXT

HomS 11.1 (Belf 5)
B3.2.11.4.
Second Sunday in Lent (Oxford, Bodleian Library, MS. Bodley 343): Belfour 1909, 40-48.



 1. <foreign>DOMINICA IN QUADRAGESSIMA</foreign>.
 2. Men þa leofeste, ic cyðe eow þæt ðreo þing beoð
ærest on forewearde æghwilcum men neodbehefe to habbene.
 3. An is ileafæ; oþer is hiht; þridde is soþ lufe.
 4. On þam leafe is þæt he ilefe on God Fæder
ælmihtigne, & on his Sune, & on þene Halgan Gaste, & on ða
untodæledlice þrynnesse, & on þa þurhwunigendæn Annesse.
 7. Þonne is þe hihte þæt he wislice hiht ða ecen mede;
þone is þeo soðe lufe, þæt he beo ifylled mid þare godcunden lufe
ongean his nyxtæn þæt is ælc cristene mon.
 9. For þam ðe we beoð alle on þam fuluhte Godes bearn
ihalgode, to þam þæt we beon gastlice ibrodræ on fulfremede soþe
lufe æfter Gode; þi we sculen symle wuniæn on þare godcundæn lufe
& ure nextæ, þæt he symle on us þurhwunie.
 13. For þam, swa swa Iohannes cwæð, God is þeo soþe
lufe, & þe ðe wunæð on þare soðan lufe, he wuneð on Gode,
& God wunæð on him.
 15. Broðor min, six þing beoð neodbihefe to habbene þare
halgan cristenlice eawfestnesse, & alre mest on dagum þisses halgæ
læncgtenfestenes.
 17. An is andetnys; oþer is reowsung; þridde is wæcce;
feorþe is fæsten; fyfte beoð bedu; sixte is ælmesse.
 19. Ðeo andetnes is to donne bi alle þam synnum þe man
æghwær þurhtihð, oððe on þohte, oððe on spece, oððe on
weorce.
 21. Witodlice æhtæ beoð heafodlæhtræs, buton þare
sume ne mæg nan mon imetodlice beon.
 22. Æræst is þæt forme, gyfernes, þæt is þare
wombe fræcnes; oþer is derneligere; þridde is sleacmodnes, &
unrotnes; feorþe is gytsung; fifte is ydel wuldor; sixte is æfest;
seofoðe yrre; eahtoðe oferhyd, þeo is cwen alre yfelæ, þurh þa
oferhyd of heofenum areas þeo wundorlice englæ gesceaft.
 27. Broðor mine, þone ge to rihte andetnysse to eowre scrifte
bicumeð, þonne sceal he eow geornlice acsiæn mid hwylce gemete oððe
mid hwylce intingum þeo synn þurhtogen wære, þe he geandette þæt
he ær fremode.
 30. & æfter þare gemete þare dedæ he sceal þa
reowsunge deman.
 31. He sceal hine eac swa læren, þæt he of þam þwyrlice
ðance andetnysse do, & he sceal hine maniæn þæt he of þam
eahtæ heafodlæhtrum andetnysse do.
 33. & þe sacerd him sceal synderlice ælcne heafodlæhtor
nemniæn & swa of þam his andetnysse onfon, to þam þæt he habbe
rihtre intinge to forgyfene.
 36. For þam þe þeo andetnes þe hælæð, & þeo
andetnysse þe rihtwisæð, & þeo andetnys sylð forgyfenesse þam
synnum.
 37. Æghwilc hiht forgifenesse stont on þam andetnysse.
 38. Ðeo andetnes is mildheortnysse weorc; heo is hæl ðæs
untrumen, & heo is læcedom ure mægnæ mid reowsunge, forþam þe
we on oðre wisan ne magen beon ihælede buton we ure synnæ andettæn
ða þe we þurhtugon.
 42. Be þare synne andetnesse, Salomon cwæð, þe þe his
scylde bihyd, ne bið he na iriht; þe þe heom soþlice andet, & heom
forlet he hæfð mildheordnesse bigeten.
 44. Broðor mine, æfter þare andetnesse þeo reowsung is to
underfonne.
 45. Be þare þe Hælend on his godspelle cwæð, Doþ
reowsunge, for þam ðe heofene rice neahlæcð.
 47. Swa Iohannes ðe fulluhtere cwæð, Weorcæð medemæ
wæstmæs reowsungæ.
 48. Þæt is þe medeme wæstm reowsunge þæt mon þa
forðwitenæ synnæn biwepæ & þa ylcæ eft ne fremmæ, swa
swa þæt godcunde writ cwæð, Ne ec þu na synnæ ofer synnæ.
 51. Ac Drihten þurh Ysaiam þone witegæ cwæð, Beoð
aðwægene, & þurhwuniæð clæne.
 52. Soþlice þe bið aþwogen & þurhwunæð clæne,
þe ðe ðare forðwitenæ synnæ bewæpð, & he eft þa
bewopenæ ne ðurhtihð.
 54. Ac þe bið iþwegen, ant ne biþ clæne, þe ðe
biwepð þa ðurhtogene synne, & þonne git ne forlæteþ, ac
æfter ðam tearum þa ylcæ þe he biweop he eft þurhtihð.
 57. Soþlice is to witænne þæt þæt biþ ðeo soþe
reowsung þe ðurh wisnesse bið idon.
 58. Þeo soðe reowsung ne biþ on þare geare ryne iscryfen,
ac on þæs modes biternysse, forþan ðe God ne sæcð na swa swyðe
þare tide lenge, ac he þencð hu mucel þeo lufe beo þare syferlicnesse
on þare heortæn þæs reowisgendæn.
 61. Witodlice, þeah hwa synful beo & arleæs, gif he to
reowsunge cyrræn wyle, ne ortrowige he him ðæt he ne mage him
forgifenesse bigitæn þurh Godes mildheordnesse.
 64. Soþlice ða ðe on ðissere worulde reowsunge doþ,
þam symle Godes mildheortnesse hælpæð.
 65. Þam reowsigendum witodlice is þeo wæcce to biganne,
forþam ðan ðe heo to heofenum up ahæfð þæs reowsiendæn
wæstmæs.
 67. Forþan us dafenæþ ðæt we waciæn symle, swa swa
Ysayas þe witegæ cwæð, <foreign>Media nocte surgebam</foreign>, To middere nihte ic
wæs risende to andetnesse ofer þa domæs þinre rihtwisnesse.
 70. Be þare wæccen swylce þe Hælend eac þare monnæ
mod awæhte þe from deofles anwealde to alysen beoð, þus cwæðende,
<foreign>Beatus ille seruus quem cum uenerit dominus</foreign>.
 73. Eadige beoð þa þeowæs þone þe laford forð
cymeð, gif he heom wacende imet.
 74. To soþan ic eow sæcge ofer alle his god he heom set.
 75. & eft he cwæð, Ic lufige þa ðe me lufigæþ,
& þa ðe ær to me waciæþ heo imetæþ me; forþy waciæþ
on geornesse forþam ðe ge nyten hwænne Drihten cumende bið on
repsunge/, oððe to middre nihte, oððe on hancrede, oððe on
ærnemaregen; þi læs þonne he cyme þæt he slepende eow ne imete.
 79. & næs na þæt an þæt hæ þam apostolum
sylfum þas lare bead.
 80. Þa weccan, he eft cydde, þus cwæðende, þeah ic eow
þa weccan beode, allum ic heom beode to witanne.
 82. Nis þæt an þæt he wordum lærde ða wæccan, ac
eac swylce mid his agene bisne he getrymede; swa swa þæt godspel cyþ
þæt ðe Hælend wære nihterne on bedum wacende.
 84. Broðor mine, forþi is allum geleaffule monnum to wacigenne,
forþan þe ðeo estfulnes þare weccæn is ihiwcyðlicod alle monnum;
forþam heo witen þæs, þæt nis idellic ær to arisenne & ær
lihte to wacigenne, forþan ðe Drihten behæt þone heofenlice beah þam
wacigendum.
 89. Æfter ðissum weccæn þa festene beoð hihtlice to
lufigenne/.
 89. Be þare lofe, Ysidorus cwæð þæt festen is swiðe
god; hit is heofonlic weorc, & heofene rices duræ, & hiwung þare
towearden weorulde.
 92. Þæt festen þe þe hit rihtlice bigæð, he biþ to
Gode iþeod, & he biþ þissum middanearde afremdod, & he bið
gastlice ifremed.
 93. Þurh ðet festen beoð þa læhtræs astræhte &
þæt flæsc bið ieadmet & þæs deofles costnung oferswiðed.
 95. Hieronimus cwæð þæt ðæt festen clænsæð
þone lichame & midlæþ þa uncystæ & þa godcundæ
mægnu ongebringæð.
 97. Augustinus cwæð þæt þæt festen openæþ þa
heofonlice rynu, & hit ut ascyfð þa yfele þohtæs, & þa sawle
onlihtæþ.
 99. Witodlice þa festene beoð stronge iscotu ongean þæs
deofles costnunge.
 100. Swiðe raðe heo beoð oferswiðde þurh þa
forhæfdnessE.
 101. Soþlice is to witenne þæt ðæt mycel fremede
þæt ðet folcc on Niniue þare byrig fæste ðry dagæs; þurh
ðet heo earnodon þæt heo Godes mildheortnysse bigeten & heoræ
forgifenesse.
 103. Israele folc fæsten ær þaræ easterlicæn tide
symbelnesse; þurh ðet heo earnoden þa Readan Sæ mid drygum fotum
þurhfaran, & heroæ feond iseon besencte on ðare ylcæn sæ.
 106. Moyses feste on ðam westene, þurh ðet he earnode
iheræn þa heofenlice gerynu.
 107. Dauid þe kyning æfter ðare ðurhtogenæn synnæ
feste; þurh ðæt he earnode þa ylca scylde gediglian, swa he sylf
cwæð, Ic geeadmette on festene mine sawlæ.
 110. Crist sylf fæste feowertig dagæ & feowertig
nihtæ, þurh ðet he ofercom þone wiðerwinnæn, & him sone
englæs þenoden.
 112. Petrus feste, þurh ðet he earnode þone engel iseon þe
hine of carcere alysde.
 113. Johannes þe godspellere feste, þurh ðæt he earnode
þa godcundan runo geheræn, swa swa him þe engel bodode.
 115. Paulus feste, þurh ðæt he earnode beon gehæled on
ðare blindnesse, & fulluhtes underfon.
 116. Hieronimus cwæð swa longe swa Adam hine forhæfde
þæt he ðæs applæs ne onburigde he wunode on neorcxnæwonges
ifean; sone swa he ðæs ofetes onbyrigde, swa wæs he ut idrifen.
 119. To witenne is witodlice þæt þæt festen is mid gode
weorcum Gode anfencge.
 120. For þam þæt is ðet fulfremede festen, ðeo mid
ælmessen & bedum þone heofen þurhfærð, & to þæs
hyhstæn Godes setle becymð.
 122. Æfter þam, broðor mine, beoð þa gebedu &
redincgæ haligræ bocæ to biganne, swa swa Ysodorus cwæþ, Mid
þam bedum ge beoð iclensode, & mid þam redinge ge beoð itimbrode.
 125. Soþlice is to witenne þæt syngallice gebedu mycel
fremeð mid Gode, swa swa Paulus þe apostol cwæð, þæs rihtwisen
bed mycel fremeð ætforen Gode.
 127. Witodlice Moyses hine bed, & ahwyrfde Godes yrre fram
Israele folce, þa heo to ðam deofelgylde bedæn & God forlæten.
 129. Eac swilce Helias hine bed þæt hit ne reignde ofer
eorðan, & he mid his bedum þone heofen bileac þreo gear & six
monæþ.
 131. & eft he bæd þæt þeo heofen sealde ræignæs
& ðeo eorðæ hire wæstmæs.
 132. Jonas hine bed on þæs hwæles innoðe, & he
ðonen alysed wæs.
 133. Daniel hine bed on ðeræ leonæ sceaþe & he
earnode beon ihæled.
 134. Ezechiæs þe kyng hine bed on his untrumnesse, & him
ehte God fiftene gear to life.
 135. Witodlice swa hwa swa wule symle mid Gode beon, he sceal hine
ilomlice biddan & redan.
 137. Forþam þonne we us biddæþ, þonne spece we wið
Gode; ant þonne we redæþ, þonne specð God to us.
 138. Æt þam ytemestan, broðor mine, her æfter
fyligæð þeo mongung be þare ælmessæn lofe.
 140. Augustinus cwæð, þeo ælmesse is swiðe halig
weorc.
 141. Heo geycð þa andweardan god; & heo sylð synne
forgifenesse; & heo monigfealdæþ gearæ fyrstæs; & heo liht
þæs monnes mod; & heo geondbrædaþ þa gemæru; & heo alle
þing clænsæð.
 144. & heo alyseð þone mon from deaþe & from wite;
& heo geðeodaþ to þam englum; & deoflæ from ascyfð; &
heo is unofer innendlic weal ymb þa sawlæ.
 146. Swa swa Ieronimus cwæð, þeo ælmesse
geondfæræð þone heofen, & heo cnyseð heofene rices duræ,
& heo awecð þone engel, ongean cumende, & heo cigæð God to
fultume.
 150. Witodlice ðreo cyn beoð ælmessenæ; an is lichamlic,
þæt is ðæt mon þam wædligendan sylle to gode þæt he mage;
oþer is gastlic, þæt is þæt mon forgife þam ðe wið hine
agyltæð; þridde is þæt mon þam gyltendan styre, & þa
wædligendan on rihte brincge.
 153. Þas ðing us dafenæþ gefyllan mid þæs fultume,
þe mid Fæder & mid Sune & mid þam Halge Gaste leofæþ &
rixæð þurh alræ woruldæ woruld, a on ecnesse, a buton ende, Amen.

END_TEXT
START_TEXT

HomS 11.2 (ScraggVerc 3)
B3.2.11.5.
Second Sunday in Lent: Scragg 1992, 73-83.



 1. Broðor þa leofestan, ic cyðe þæt þreo þing synt
ærest on foreweardum æghwylcum men nydbehefe to habbanne.
 2. <foreign>I</foreign> is geleafa, oðer is hiht, þridde soð lufu.
 3. On ðam geleafan is þæt he gelyfe on God, fæder
ælmihtigne, & on sunu & on þone halgan gast & on þa
todældan þrynesse & on þa þurhwuniendan annysse.
 5. Þonne is se hiht þæt he wislice gehihte þa ecan meda.
 6. Þonne is seo soðe lufu þæt he sie gefylled mid
þære godcundan lufan & his nehstan.
 7. For þam þe we sint ealle on þam fulluhte Godes bearn
gehalgode, to þam þæt we sien gastlice gebroðor an fulfremedre soðe
lufan æfter Gode.
 9. Ðy we sceolon symle wunian on þære godcundan lufan &
ures nehstan, þæt he symle on us þurhwunige, for þam, swa swa Iohannes
cwæð: God is seo soþe lufu, & se þe wunaþ on ðære soðan
lufan, he wunaþ on Gode & God wunað on him.
 14. Broðor mine, <foreign>VI</foreign> þing synt nydebehefe to habbanne
þære halgan cristenlican æwfæstnesse & ealra mæst on þyssum
halgum lengtenfæstene.
 16. <foreign>I</foreign> is andetnes, oðer is hreowsung, þridde is wæcce,
feorþe is fæsten, <foreign>V</foreign> sint gebedu, <foreign>VI</foreign> is ælmesse.
 17. Sio andetnes is to donne be eallum þam sinnum þe man
awðer þurhtyhð, oððe an geþohte oððe on spræce oððe on
worce.
 19. Witodlice eahta synt heafodleahtras, butan þara sumon ne
mæg ænig man uneaðlice gemet bion.
 20. Ærest is þæt forme gifernes þæt is þære wambe
frecnes, oðer is dyrne geligre, þridde is sleacmodnes & unrotnes,
feorðe gitsung, <foreign>V</foreign> idel wuldor, <foreign>VI</foreign> æfest, <foreign>VII</foreign> irre, <foreign>VIII</foreign> oferhygd,
sio is cwen eallra yfla.
 23. Þurh þa oferhygde of heofonum gehreas þæt wundorlice
engla gesceaft.
 25. Broðor mine, þonne ge rihtre andetnesse to eowrum scriftum
becumen, þonne sceal he eow geornlice ahsian mid hwylcum gemete oððe mid
hwylcum intingum syo syn þurhtogen wære þe he geandette þæt he
ær gefremede, & æfter þam gemete þære dæde, he sceal him
þa hreowsunge gedeman.
 29. He sceall hine eac swa læran þæt he of þam
þweorlicum geþohtum andetnesse do, & he sceal hine manian þæt he
of þam eahta eafodleahtrum andetnesse do, & se sacerd him sceal
synderlice ælcne leahtor genæmnan & swa of þam his andetnesse
anfon.
 33. For þam þe God wilnaþ ure andetnesse to þam þæt he
hæbbe rihtne intingan us to forgifanne, for þam þe sio andetnes þe
gehæleð, & sio andetnes þe gerihtwisað, & sio andetnes sylð
forgifnesse þam synnum.
 36. Æghwylc hyht forgifnesse on þære andetnesse forstent.
 36. Sio andetnes is mildheortnesse worc.
 37. Hio is hæl þæs untruman, & hio is læcedom ura
mægena mid hreowsunge, for þan we on oðre wisan ne magon bion
gehælede nimðe we ura synna andetten, þa þe we ðurhtugon.
 40. Be þæra synna andettnesse Salomon cwæð: se ðe his
scylda gehydeð, ne bið he na geriht.
 41. Se ðe soðlice hie geandet & hie þonne forlæt, se
bið mildheortnesse begytend.
 43. Broðor mine, æfter þære andetnesse to underfonne is
sio hreowsung.
 44. Be þære se hælend cwæð on þam godspelle: Doð
hreowsunge, for þam heofona rice nealæceð.
 45. & Iohannes se fulluhtre cwæð: Wyrceaþ medeme
wæstmas hreowsunge.
 46. Þæt is se medema wæstm hreowsunge þæt man þa
forþgewitenan synna bewepe & þa ilcan eft ne fremme, swa swa þæt
godcunde gewrit cwið: Ne geic þu þa synne ofer þa synne.
 49. Ac dryhten þurh Esaiam þone witigan cwæð: Beoð
aþwegene & þurhwuniaþ clæne.
 50. Soðlice se bið aþwegen & wunaþ clæne se ðe
þa/ forþgewitenan synna bewepeð, & he eft þa bewopenan ne
þurhtyhð.
 52. Ac se bið þwegen & ne bið clæne se ðe wepþ
þa ðurhtogenan synna & hie þeah þonne gyt ne forlæteð, ac
æfter þam tearum þa ilcan þe he ær beweop, he eft þurhtyhð.
 55. To witanne is soðlice þæt ðæt bið sio soðe
hreowsung sio þurh wisnesse bið gedon.
 56. Sio soðe hreowsung ne bið na on þara geara rime
gescrifen, ac on þæs modes biternesse.
 57. For þam God ne secð na swa swiðe þæra tida lenge, ac
he þencð hu mycel sio lufu sie þære syferlicnesse on þære heortan
þæs hreowsiendan.
 59. Witodlice, þeah þe hwa sie synfull & arleas, gif he to
hreowsunga gecyrran wille, ne tweoge him forgifenesse begitan þurh Godes
mildheortnesse.
 61. Soðlice þa þe on þisse worulde hreowsunge doð, þam
simle Godes mildheortnes gehelpð.
 64. Þam hreowsiendan is sio wæcce witodlice to beganne, for
þam þe hio to heofonum up ahefð þæs hreowsiendan wæstmas.
 65. For þam us gedafenaþ wacian symle, swa swa Esaias se witega
cwæð: Of þære nihte min gast wacaþ to ðe, dryhten, for þan þe
leoht sint þin bebodu ofer eorðan.
 68. Eft Dauid cwæð, se witiga: <foreign>Media nocte surgebam</foreign>, To
middere nihte ic wæs arisende þe to andettanne ofer þa domas þinre
rihtwisnesse.
 70. Be þære wæccan eac swylce se hælend þara
tolysendra mod aweahte, þus cweðende: <foreign>Beatus ille seruus quem</foreign>, Eadige
beoð þa þeowas þa þe þonne se hlaford cymð he hie wæccende
gemet.
 73. To soðan ic eow secge, ofer eall is god geset.
 74. & eft he cwæð: Ic lufige þa þe me lufiað, &
þa þe ær to me waciaþ, þa gemetaþ me.
 75. Waciaþ, for ðy, an gyrnesse, for þam ge nyton hwænne
dryhten cumende bið, on repsunge oððe to middre nihte oððe to
hancredes oððe on ærnemergen, þy læs, þonne he cume, he eow
slæpende gemete.
 78. & næs na þæt an þæt he ðam apostolum sylfum
þas lare bebead.
 79. Þa wæccan he eft gecydde, þus cweðende: þeah ic eow
þa wæccan beode, eallum ic hie beode.
 80. To witanne is þæt ðæt nis þæt an þæt an
wordum he lærde þa wæccan, ac eac swylce mid his agenre bysene he
getrymede, swa swa þæt þæt godspell cyð þætte se hælend
wære nihterne an gebedum waciende.
 84. Broðor mine, for þan is eallum geleaffullum mannum to
wacienne, for þam þe sio estfulnes þære wæccan is gehiwcuðlucud
eallum halgum.
 86. For þam hie witon þæt þæt nis idellic ær to
arisenne & ær leohte to wacienne, for þam dryhten gehet þone
heofonlice beah þam waciendan.
 89. Æfter þissum gehyhtlice fylgað þa fæstenu, be
þara lofum Isidorius cwæð: Þæt fæsten sie swiðe god; hit is
heofonlic worc & heofona rices duru & hiwung þære toweardan
worulde.
 91. Þæt fæsten, se ðe hit rihtlice begæð, he bið
to Gode geþydd, & he bið þissum middangearde afremdod, & bið
gastlice gefremed.
 93. Þurh þæt fæsten bioð þa leahtras astreahte, &
þæt flæsc bið geeaðmed & þæs diofles costung
oferswiðed/.
 95. Hieronimus cwið: Þæt fæsten geclænsaþ þæne
lichoman & gemidlað þa uncysta, & þa godcundan mægenu
ongebringð.
 97. Agustinus cwæð: Þæt fæsten geopenaþ þa
heofonlican gerynu & ut ascyfð þa yflan leahtras & þa sawle
onlyhteð.
 98. Witodlice þa fæstenu sint strange gescotu angean þæs
diofles costungum.
 99. Swiðe raþe hie bioð oferswiðde þurh þa
forhæfdnesse.
 101. Soðlice to witanne is þæt ðæt fæsten myclum
framaþ, þæt þæt folc on Niniuen þære byrig gefæston þry
dagas, þurh þæt hie geearnodon Godes mildheortnesse begitan & hira
synna forgifnesse.
 104. Israhela folc gefæston ær þære Easterlican
symbelnesse, þurh þæt hie geearnodon þa Readan Sæ drigum fotum
þurhfaran & hira fynd ge seon besencte on þære ylcan sæ.
 106. Moyses gefæste on þam westenne, þurh þæt he
geearnode gehyran þa heofonlican geryno.
 107. Dauid se cyning æfter þære þurhtogenan synne
gefæste, þurh þæt he geearnode þa ylcan scylde gedilegan, swa he
sylf cwæð: Ic eaðmedde an fæsten mine sawlæ.
 110. Crist sylf gefæste <foreign>xl</foreign> daga & <foreign>xl</foreign> nihta, þurh
þæt he oferswiðde þone wiðerwinnan, & him sona englas
þenedon.
 111. Petrus gefæste, þurh þæt he geearnode þone engel
geseon, se hine of þam carcernne alysde.
 113. Iohannes se godspellere gefæste, þurh þæt he
geearnode þa godcundan gerynu gehyran, swa him se engel bodude.
 115. Paulus gefæste, þurh þæt he geearnode bion
gehæled of þære blindnesse & fulluhtes onfon.
 116. Hieronimus cwæð: Swa lange swa Adam hine gehæfde
þæt he þæs æples ne abyrgde, he wunude on neorxnawonges gefean.
 118. Sona swa he þæs ofætes onþah, swa wæs he drifen.
 120. Broðor þa leofestan, swiðe god is þæt fæsten mid
gebede.
 120. For þam sio gemetfæstnes is halwendlic, & swa hwæt
swa bið to swiðe & ofer gemet, þæt bið frecenlic.
 122. To witanne is weotodlice þæt þæt fæsten mid godum
worcum is Gode swiðe andfenge.
 123. For þam þæt is þæt fulfremede fæsten þæt
mid ælmessan & mid gebedum þone heofon þurhfærð, & to
þæs hehstan Godes þrymsetle becymeð.
 126. Æfter þam fæstenne, broðor mine, synt þa
fæstenu to beganne, swa swa Isidorius cwæð: Mid þam gebedum ge beoð
geclænsode & mid þam rædingum ge bioð intimbrede.
 128. Soðlice to witane is þætte singallice gebed myclum
fremaþ mid Gode, swa swa Paulus se apostol cwæð: Þæs rihtwisan
gebed miclum fremaþ beforan Gode.
 131. Weotodlice Moyses hine gebæd & he ahwyrfde Godes yrre
fram Israhela folce, þa hie hie to ðam diofolgylde gebædon & God
forleton.
 133. Eac swylce Elias hine gebæd þæt hit ne rinde ofer
eorðan, & he mid his gebedum þone heofon beleac þreo gear & syx
monoð; & eft he abæd þæt se heofon sealde renas & sio eorþe
hire wæstmas.
 135. Ionas hine gebæd on þæs hwæles innoðe & he
þanon alysed wæs.
 136. Daniel hine gebæd on þæra leona seaþe &
geearnode beon gehyred.
 137. Ezechias se cyning hine gebæd on his untrumnesse & him
geicte God <foreign>XV</foreign> gear to life.
 139. Wiotodlice swa hwa swa wile symle mid Gode bion, he sceal
gelomlice hine gebiddan & rædan.
 140. For þam þonne we us gebiddaþ, þonne sprecaþ we wið
God, & þonne we redaþ, þonne spricþ God wið us.
 143. Æt þam ytemestan, broðor mine, heræfter fylgð sio
manung be þære ælmessan, sio is fylness & fulfremednes ealra godra
weorca.
 144. Be þære ælmessan lofe Agustinus cwæð: Sio
ælmesse is swiðe halig weorc.
 146. Hio geicð þas andweardan god, & hio sylð synna
forgifnesse, & hio gemanigfealdaþ geara fyrstas, & hio hylt þæs
mannes mod, & heo geondbrædeð þa gemæru, & hio eal þing
geclænsaþ, & hio alyseð þone mannan fram deaþe & fram witum,
& hio hie geþydeð to þam englum & dioflu fram ascyfð, & hio
is unoferwuniendlic weall ymb þa sawle & þa dioflu fram adrifð, &
hio laðað englas to fylste.
 151. Swa swa Hieronimus cwæð: Sio ælmesse geondfærð
þone heofon & hio cnysseð heofona rices duru, & hio awecð þone
engel ongeancumende, & hio God gecigð to fultume.
 154. Witodlice, þreo cyn synt ælmessena: an is lichamlic,
þæt is þæt man þam wædliendan sylle to gode þæt he mæge;
oðer is gastlic, þæt is þæt man forgife þam þe wið hine
gegylteð; þridde: þæt man þam gyltendan gestyre & ða
dwoliendan an rihtan gebringe.
 159. Þas þing us gedafenað gefellan mid þæs
hælendes/ fultume þe mid fæder & mid suna & mid þam þam
halgan/ gaste leofað & rixað a in ecnesse þurh ealra worulda
woruld aa butan ende, amen.

END_TEXT
START_TEXT

HomS 12
B3.2.12.
Second Sunday in Lent: Dictionary of Old English transcript, edited from Oxford, Bodleian Library, MS. Hatton 114.



 1. Men þa leofestan, uton nu gehyran hu ure drihten wæs
sprecende in þas drihtenlican tid ymbe mancynnes hælo and hu he
geðrowian wolde for us and hu he his apostolum sæde ærðon þe he
þrowian wolde.
 5. Segð her on þissere bec þæt þa earman iudeas ure
drihten ahengon on þa soðfæstan rode and hi hine slogon mid bradum
handum on his neb and hi mid heora spatlum spiwon on his andwlitan and hine on
bysmor axoden hwæþer he wære iudea cyning, and hi him dydon þyrnene
helm on his heafod.
 12. Eal þæt he þrowode forþon ðe he geseah þæt eal
þyssere worulde lif wæs mid synnum oferflowen for þære oferhyde Euan
and Adames.
 15. Leofan men, on domes dæge eorðe bið bifiende and ealle
eorðware beoð arisende of heora byrgene ægðer ge gode ge yfele, ge
iunge ge ealde, ge trume ge untrume.
 18. And heo beoð þonne ealle swyðe forhtiende hwider heo
þonne hwyrfan sculon and þonne bið drihten sittende on his þam
wuldorlicum heahsetle and him þonne hwearfiað his englas þusendmælum
abuton and hy beoð mid swyðe beorhtum stefnum singende.
 24. Þæt bið ealra swega swyðost forðon þær bið
synfullum gastum to ondrædanne.
 26. Swa þonne eac bið soðfæstum gastum wuldor gesewen
þonne þa halgan organa beoð hleoðriende and drihtnes cempan beoð
wuldriende and deofla beoð hreowsiende and se sealmwyrhta bið hearpiende
þæt ealle beorgas tolidað and steorran ahreosað of heofonum and stanas
formeltað and eal wætera þrym byð gewiten aweg and eal þeos woruld
þonne æt ende and ealra worulda rim bið arunnen and seo drihtenlice rod
bið æteowed eallum eorðwarum.
 35. Ðonne bið se micla dom geworden and ealle deade men
arisað and ða dracan beoð hwearfiende and þonne æfter þon mot se
blaca leg oferþecgan eal þeodland, þonne bið swyðe mycel þrym on
heofonum and swyðe wundorlic sang on þam heofoncundan swege and onginnað
þonne ut faran ealle side hergas.
 42. Sculon þonne ealle gemænelice to þam micclum sinoðe
þær ealra sawla gehwylc sceal ealle his dæda areccan ge gode ge yfele
swa hwæt swa he of his lifes frymðe geworhte þær þonne ure
æghwylc mæg his agenne synna sceawian þa þe we leahterlice
geworhtan.
 47. Swylce þonne eac þa oðre þa ðe be gastlicum fostre
leofodon and hi wæron god ondrædende, þonne nele drihten þa næfre
forlæton þa ðe hine lufian willað and þonne ealle þa heardan
hergas beoð gesamnode on þam domdæge earme and eadige.
 52. Þonne bið Sanctus Petrus se heofonlican apostol, Cristes
þegna yldest æt þam heofoncundan setle se bið cweþende to drihtne,
Min drihten mycel is seo menigo þe þu on middanearde gescope.
 56. And þonne andswarað drihten Sancte Petre þam apostole and
he cweð to him, Nu ic wille witan to þissum dæge hwa eorðlicra manna
min bebodu gehealdon wolde and ðonne cweð Sanctus Petrus, Min drihten nu hy
synt ealle gesamnode on þine gesyhðe þonne bið Sancta Maria eac
standende seo heofonlica fæmne æt drihtnes heahsetle and þa feower
godspelleras.
 64. Se yldesta is genemned Sanctus Matheus se awrat Cristes boca
þone ærestan dæl.
 66. Hy beoð fleogende ymb drihtnes wuldorhelm utan and Sanctus
Michahel bið swyðe þencende hwæt þæra sawla him gegan wille,
forðon þe he sceal æghwylce saule to drihtnes cneowum gelædan and
cweð to drihtne, Her is nu seo sawul seo ðe þe wæs lufiende of hyre
lifes frymðe.
 71. Þonne gebletsað drihten þa sawle and hatað hine
þæt helm gebringe on his anwalde in þa fægran eardungstowe þær
heo mot gladian and blissian.
 74. He cwæð se æþele lareow þæt ealle þa sawla
swylcere blisse onfengon þa þe drihten lufian willað and his bebodu
heoldan and gelæstan.
 77. Ðonne gelædeð Sanctus Michahel eft oðre siðe swyðe
synfulle sawle beforan drihtene and eal seo menigo gesyhð lædan þa sawle
to him.
 80. And þonne cweð drihten to þam heahengle, Hwæt þeos
sawul swyðe unfægeres hiwes is.
 82. Þonne andswarað se encgel drihtne and he cweð, þis is
seo sawul seo ðe þe næfre lufian nolde.
 84. Þonne hateð drihten þa sawle lædan to þære stowe
þe heo ær geearnod hæfde.
 85. Þonne clypað Sancta Maria to hyra suna urum drihtne
hælende Criste þæt is se Nazarenisca hælend, and heo cweð to him,
Min drihten, hwæt þu wast þæt þu to þinum gingrum gecwæde
þeahhwylce eorðlice menn fram ðe gewiten hæfdon gyf hi eft gecyrran
woldon to þe þæt hi wurdon englum gelice.
 92. Þonne æfter þissum wordum þus gesprecen onginneð se
heofonlica scyppend acsian ealle eorðbuende hwæt hi him to lacum brohton.
 95. Þonne, men þa leofestan, age we myccle nydþearfe þæt
we geþencan nu hu we him þonne andswarian wyllað forþon þe he ure
tyddernys secan ealle þa ðe on lichaman acennede wurdon rihtgelyfendra.
 99. Nu we magon gehyran hu cuðlice he us geearnode lif æfter
deaþe gif we hit sylfe gearnian wyllað mid godum dædum.
 102. And þonne gyt bið drihten sprecende to mancynne and he
cweð, Her is seo rod seo ðe ic on ahangen wæs and on minum handum is
orgyte hu þa iudeas me drehten mid mænigfealdum witum swa me no gecynde ne
wæs þæt ic wære on <foreign>XXX</foreign> scillinga geseald.
 108. Uton nu þonne, men ða leofestan, þis ongytan nu we
syndon on þyssum drihtenlican temple gegaderode þæt we hit habban on
urum heortum singalice þæt we þencan hwæt we him to lacum bringen in
þyssum halgan lenctenfæstene þe drihten gescop eallum rihtgelefendum
mannum to gefean and to myrhðe eallum mannum þæra þe on god gelyfað
and heora andetnyssa doð heora scriftum þonne magan hi heora sawla ecelice
gehælon and eac þa synne gebetan þa ðe hy ær leahterlice
gefremedon.
 119. Sanctus Matheus sæde se godspellere þæt eorðlice
menn magon heora synna adiligian mid halgum fæstenum and mid soðum gebedum
and mid ælmes dædum and mid haligra cyricena socnum and mid andetnysse.
 124. And we sculon gelefan on ænne god se ðe on heofonum is
ecelice gewuldrod mid godfæder on halgum gaste and he is mid deorwyrðum
gimmum gefrætewod se þe we his þrowungetid wurþiað.
 127. And he is se eca dema ealra lifigendra þæra þe æfre
geboren wurde and frefrend ealra gasta and he is æþele ofer ealle oðre
cyningas and he is læce ealra lifiendra.
 131. Forðon nu is mycel nydþearf þæt we his bebodu healdan
and gelæstan and uton lufian hine ofer ealle oðre þing, þonne
geleanað he hit us þær us leofast bið.
 134. Sy him lof and wuldor a on ealra worulda woruld a butan ende
amen.

END_TEXT
START_TEXT

HomS 13 (Ass 11)
B3.2.13.
Third Sunday in Lent: Assmann 1889, 138-43.



 2. Gehyrað nu, men þa leofestan, hu þas halgan bec eow
myngiað þone weg ætywiað and eac in gelædað to heofena rice, and
hu ge magon þa yfelu þisses middaneardes forbugan and gode gefylstendum to
ðam ecan life becuman.
 5. Clypað ure drihten þurh his witegan swiðe stiðlice to
ðam preostum, þe godes folce wisian scylan, þæt heo eow myngian and
cyðan eow soðfæstnesse weg, and þus cweð: <foreign>Clama, ne cesses, quasi
tuba; exalta vocem tuam et adnuntia populo meo peccata eorum</foreign>, ðæt is on
urum geþeode: Clypa, ne ablin ðu, ac ahefe up þine stefne swa beme and
cyð minum folce heora synna.
 10. Gif þu þonne nelt þam unrihtwisan his synna cyðan, þu
bist his sawle scyldig.
 11. Her ge magon gehyran, broðru ða leofestan, þæt ealle
godes mæssepreostas and biscopas and oðre godcunde lareowas synd on
mycelre frecednysse, gif heo eow godes bebodu ne cyðað.
 14. Be ðam cweð drihten þurh þone witegan: <foreign>Audiens ex ore
meo sermonem meum, adnuntiabis eis ex me, non ex te</foreign>, ðæt is on urum
geþeode: Of minum muðe gehlystendum þu bodast hym mine spræce of me,
næs of þe.
 17. Nu ge magon ongitan, hwylcne ege þa mæssepreostas habbað
toweardne, þonne god wile girnan to hym ealra þara sawla, þe hym her on
life betæhte synd.
 20. Þonne we witan, þæt anra manna gehwylc mæg
earfoðlice be his agenre sawle gescead agyldan on domes dæg.
 21. Forþam us is micel þearf, þæt we eow þone weg
cyðen and þæt siðfæt ætywen, þe ge þurh magon to ðam ecan
life becuman.
 23. And eac eow is to warnienne, forðan gif hit us is frecenlic,
þæt we hit eow ne cyðen, hit is eow micele mare frecednes, þæt ge
nellen gefyllan, þæt we eow to eowre sawle þearfe cyðað.
 26. Þonne þurh þone witegan is gecweden: Gif þu bytst þam
synfullum, þæt he of his unrihtan wegum gecyrre and he gecyrran nelle of
his unrihtwisnessum, he swelt and þu hæfst alysed þine sawle fram his
witum.
 29. Ealra ærest sceal ælc cristen man witan and on his
heortan trumlice healdan þæt æreste bebod and þæt mæste,
þæt is, þæt he lufige his drihten mid ealre heortan and mid eallum
mode and mid eallum mægne.
 33. And oðer bebod is þysum fulgelic, þæt is, þæt
ælc man lufige his nextan swa hine sylfne.
 34. Nu wenð manig man, þæt þis sy gecweden be his
freondum, þe him gesibbeste synt and þurh mægrædenne nehste.
 36. Ac hit nis be ðam gesibban na swiðor gecweden, þonne be
ðam fremdan.
 37. Ac ure ælc is oðres nehsta þurh þone rihtan geleafan,
þe we to urum drihtne habbað, and we synd gebroðru gecigede, forðy þe
god is ure fæder on heofonum.
 39. Þy cweð se hælend on his godspelle: <foreign>Omnia quæcumque
vultis, ut faciant vobis homines, ita et vos facit illis</foreign>, ðæt is on urum
geðeode: Don ge oðrum mannum ælc ðara þinga, þe ge willan,
þæt hy eow don.
 43. Se man hæfð rihte lufe and soðe, þe god lufað ma,
þonne hine sylfne, and his nyhstan swa swa hine sylfne, and nanum oðrum men
ne deð, butan swa swa he wile, þæt man him do.
 45. Gif ge þonne þas ðreo forman bebodu on eower mod
asettað and mid healicre arwurðnesse and mid micelum gefean onfon willað,
þonne magon ge mid godes fultume becuman to oðrum godum dædum.
 48. Nu is eac to witanne, broðru þa leofestan, lenctentide mid
swiðe micelre begymene healdan, þæt we þurh nan þing nænne dæg
þis fæsten ne abrecon, ne on æte, ne on drence, butan sunnandagum.
 52. On ðam nis nan fæsten geboden.
 52. On oðre tide men gewuniað, þæt hy þurh oðra manna
lufe hwilum fæsten forlætað; on þisse tide hit ne mæg nateshwon
beon forlæten.
 54. On oðre tide is on æghwylces mannes willan and on his
scriftes dome gesett, hu he for his synnum fæste.
 56. On ðisse tide gif man ne ful fæst, man forgymð godes
agen bebod.
 57. On oðerre tide se ðe wel fæst, gestrynð him mede æt
gode.
 58. On þisse tide se ðe rihtlice ne fæst, he gestrynð him
helle wite, butan hit for untrumnesse oððe for geogoðe sy, forðam þe
ure drihten gehalgode þas ilcan dagas þurh Moysen and Heliam and þurh
hine sylfne, þæt heora ælc gefæste feowertig daga and feowertig
nihta.
 62. Earnostlice is to warnienne wið þæt, þe manega men on
gewunan habbað, þæt synd þa ðe wenað, þæt hy fæstende synd
rihtlice, gif hy etað, sona swa hy þæt belltacen gehyrað þære
nigoðan tide, þæt is seo nontid.
 65. Ac hit nis na to gelyfanne, þæt hy fæstende synd
rihtlice, butan hy æfter hyra mæssan þæs æfenes tid wurðunga
gebiden.
 67. Ac þa þe þis fæsten a riht healdan willað, þonne
scylon hy ærest gan to heora scriftan and hym unforwandodlice his synna
ealle geandettan, þe he æfre fram geogoðe oð ðas elde gedon
hæfð, oððe on geþance, oððe on worde, oððe on weorce, ealle
be his wisunge gebetan and a geswican.
 72. Þonne beoð hy Cristene, gif hy þis eall gelæstað,
and hy scylon embe þa nigoðan tide heora mæssan gestandan and æfter
þam heora æfenþenunga, syððan don heora ælmessan swa forð, swa
him fyrmest gehagie.
 75. And þonne mid miclum godes ege gangan to heora mete and
þær don, swa se hælend on þam godspelle beot and þus cweð:
<foreign>Cavete, ne graventur corda vestra in crapula et ebrietate</foreign>, ðæt is on
Englisc: Warniað, þæt eowre heortan ne beon gehefegode on oferfylle and
on druncennesse.
 79. And se man, þe næbbe, of hwan he mæge rumlice
ælmessan syllan, ne onðracige he forðam, þeh he lytel hæbbe.
 81. Þonne drihten us mede behet, gif we þam þearfan, þe
ðæs neod bið, geræcað cuppan fulle coles wæteres, and for ðy
he cwæð be ðam colan wætere, þæt nan man ne ðorfte hine
beladian, þæt he fæt næfde, on hwy he hit wyrman mihte.
 84. Do gehwa georne on godes est, beþam þe hine fyrmest
onhagie.
 85. And þæt is to witanne, þeah ðe seo ælmesse on
ælcne sæl god beo gedon, huru þinga man sceal on þissum dagum hy
dælan swa forð, swa mannes mihta fyrmeste beoð.
 88. Þonne hit be ðam awriten is: <foreign>Abscondite eleemosynam in
sinu pauperis et ipsa orat pro vobis ad dominum</foreign>, ðæt is on Englisc:
Behydað þa ælmessan on þæs þearfan greadan and heo gebit for eow
to gode.
 91. And ure drihten cweð eft on oðre stowe þurh his witegan:
<foreign>Frange esurienti panem tuum et egenos vagosque induc in domum tuam</foreign>, He
cweð: Brec þinne hlaf þam hingriendan and þa wædlan and þa
ælþeodigan gelæd in to þinum huse.
 95. Midþam þe he cweð: Brec þinne hlaf, he getacnað,
þæt þu scealt of þam þone þearfan aretan, and þeah þu mare
næbbe, þonne ænne hlaf.
 97. Men ða leofestan, hit nis na riht on Cristenum folce,
þæt sume scylon mid oferæte and mid oferdrence beon oferlede and sume
hungre cwylmede.
 99. Þonne we ealle synt anes drihtnes ðeowas and mid anum
wyrðe gebohte, þæt is mid his agenum blode, þe he for eall mancyn
ageat, and gif we wel doð, þonne mote we ealle to anre eadignesse becuman.
 102. For hwi ne mot se ðearfa onfon þines metes, þe mid ðe
is to onfonne heofona rice?
 104. Hwi ne mot se ðearfa onfon þine ealdan gewæda, þe mid
ðe is to onfonne þæs undeadlican gegyrlan on neorxnawange?
 106. Hwi nis se wyrðe, þæt he onfo þinra metelafe, þe
mid þe is to cumenne to engla gebeorscipe?
 107. Broðru þa leofostan, utan us gegearwian on þyssum dagum,
þæt we synd on ðam mæran æriste ures drihtnes þurh clænnesse
wlitige and fægere and þurh soðe lufan scinende and mid ælmesdædum
aclænsode and mid eallum godum weorcum gefrætewode.
 111. And ælce yrsunge and andan and hatunge and ealle yfelnesse
utan aworpan fram urum heortum eal swa atter and gelomlice mid rihtum geleafan
and mid godum willan to cyrcan cuman and þær mid micelre geornfulnesse
æt gode biddan forgifennesse ealra þara gylta, þe we dæghwamlice
wyrcað.
 115. And wite ælc man swiðe georne, þæt he cunne his
Credan, on ðam he sceal geandettan his rihtan geleafan, and his Pater Noster,
on ðam he sceal him æt gode are biddan ge þisses lifes, ge þæs
toweardan.
 119. And ælcum men is swiðe to warnienne wið idele spræce
and þæt man idele leoð ne singe on ðysum dagum, þe ymbe
hæðenscipe and ymbe galscipe geworhte syndon.
 121. And næfre nan man ne geþristlæce ænigne deofles
bigencg to donne, ne on wiglunge, ne on wiccedome, ne on ænegum idelum
anginne.
 123. And þæt nan man ne sece to nanre wellan, ne to nanum
stane, ne to nanum treowe, ne nan man his cild þurh þa eorðan ne teo,
forðam se ðe þæt deð, he betæcð þæt cild eallum deoflum
and seo moder forð mid.
 127. Ne nan man nane neode ne sece, butan to gode sylfum and to his
halgum.
 128. Ac þonne ge to cyrican cumen, þonne bringe ge eowre
ælmessan to godes weofode, swa eow fyrmest gehagie, forðam drihten cweð:
<foreign>Non apparebis in conspectu meo vacuus</foreign>, ðæt is on Englisc: Ne ætyw
þu þe on minre gesihðe idelhende.
 131. And doð gelomlice eowre andetnesse eowrum scrifte and hine
biddað, þæt he eow to gode þingie, þæt ge motan eowra synna
forgyfnesse geearnian.
 134. Men ða leofestan, to hwy synd we elles on ðisne middaneard
acenned, butan þæt we scylan mid micelre eadmodnesse urum drihtne hyran
and swa hwæt swa we þurh ungewis oððe þurh hwylce dysignesse gedon
habban, þæt eadmodlice mid micelre hreowsunga and mid godum dædan betan
þa hwile, þe us god þæs fyrstes geunne.
 139. Healdan we nu georne godes æ and his bebodu and þam
þærto wisien, þe us underþeodde synt, forðam þe ure drihten behet
þam þe hine lufiað and his bebodu healdað, þæt hy motan æfter
þam æriste habban ece lif and neorxnawanges gefean mid fæder and mid
suna and mid halgum gaste a worulda woruld a butan ende.
 144. Amen.

END_TEXT
START_TEXT

HomS 14 (BlHom 4)
B3.2.14.
Third Sunday in Lent: Morris 1874-80, 39-53 and 195.



 1. <foreign>DOMINICA TERTIA IN QUADRAGESIMA</foreign>.
 1. Geheraþ nu, men þa leofestan, hwæt se æþela lareow
sægde be manna teoþungceape; he cwæþ, Nu nealæceþ þæt we
sceolan ure æhta & ure wæstmas gesamnian, don we þonne geornlice
Drihtne þancas þe us þa wæstmas sealde.
 4. & syn we gemyndige þæs þe us Crist sylfa bebead on
þyssum godspelle; he cwæþ þæt we symle emb twelf monaþ ageafon
þone teoþan dæl þæs þe we on ceape habban.
 7. Hwæt ure Drihten hine gemedemode, þæt he us sealde ealle
þa wæstmas þe eorþe forþbringeþ; þeah he hie mannum missenlice
dæle, hwæþere he bebead þæt we symle emb twelf monaþ gedælan
for his noman þone teoþan dæl on urum wæstmum, & on cwicum
ceape.
 11. Ne bæd he no þæs forþon þe him þæs ænig
þearf/ wære, ac forþon he wolde ægþær ge ofer heofenum, ge ofer
eorþan, us his miltse gecyþon.
 14. Us is þonne mycel nedþearf þæt we gebugon to him,
& þæt we motan brucan his wuldres fægernesse.
 16. Swa Drihten sylfa wæs sprecende þurh witgan, he cwæþ,
Bringaþ ge on min beren eowerne teoðan sceat.
 17. Hwylc beren mænde he þonne elles buton heofona rice?
 18. & he swa cwæþ, Gedoþ þæt eow sy mete gearo on
minum huse.
 19. Hwæt mænde he þonne elles, buton þæt we gefyllon
þæs þearfan wambe mid urum godum?
 21. Þonne ne hingreþ us næfre on ecnesse, ac he us ontyneþ
heofenes þeotan, & he us syleþ his wæstma genihtsumnesse.
 23. & be þissum þingum eallum geþenc, þu dysega mon,
hwæt yfela bebead Drihten æfre, þæt his lar nære wyrþe þæt
hi mon gehyrde?
 25. Þonne sægþ on þissum bocum þæt Drihten sylf
cwæde þæt þis mennissce cyn ne sceolde agimeleasian þæt hie
sealdon heora wæstma fruman for Gode.
 28. & gif we þæt nu ne doþ, þonne wyrce we us myccle
synne on þon.
 29. & us is get wyrse þæt we urne ceap teoþian, gif we
willaþ syllan ure þæt wyrste Gode.
 30. Cwæþ se æþela lareow, Weorþiaþ ge eowerne Drihten
God mid gedafenlicum þingum, & onsecggæþ ge him mid
soþfæstnesse wæstmum, þonne gefylleþ Drihten eower beren mid
genihtsumnesse.
 33. Ne þurfon ge wenan þæt ge þæt orceape sellon
þæt ge under Drihtnes borh syllaþ, þeh ge sona instæpes þære
mede ne ne onfon.
 36. Hit is þeh wen þæt feala manna þence hwylcum edleane
he onfo æt Drihtne, oþþe hu God him þæt eft forgyldan wille,
þæt he ær for his noman sealde þæm earman.
 38. Gif ge þonne gelyfaþ, cwæþ Drihten, þæt eow
þæt to gode gelimpe þæt ge her on minum naman syllaþ, þonne biþ
hit eow nyt geseald, & hit ariseþ eowrum saulum to hundteontigfealdre
mede.
 41. Gif ge þonne tweogaþ be þæm ælmessum þe ge for
Godes noman syllaþ, & ge eow ondrædaþ þæt ge onfon to lytlum
leanum, þonne forleosaþ ge þa ælmessan þe ge nu for Gode syllaþ,
& hie eow to nænigre are ne belimpeþ.
 45. On þissum godspelle sægþ þæt ure teoþan sceattas
syn earmra manna gafol.
 46. Agifaþ nu teoþan dæl ealles þæs ceapes þe ge
habban earmum mannum, & to Godes cyrican, þæm earmestan Godes þeowum
þe þa cyrican mid godcundum dreamum weorþiað; forþon seo cyrice sceal
fedan þa þe æt hire eardiaþ.
 50. Geseoþ nu hu bliþe þa earman beoþ, þonne hi mon mid
mete & mid hrægle reteþ; myccle bliþre bið seo sawl þæs
mannes, þonne hire man þa ælmessan fore dæleþ; forþon be
þære ælmessan & be þæm fæstenne heo lifian sceal a buton
ende.
 54. Se þe buton ælmessan & fæstenne leofað se bið
on helle cwelmed, & he næfre ræste nafaþ.
 55. Swa Sanctus Paulus cwæþ þætte God hete ealle þa
aswæman æt heofona rices dura, þa þe heora cyrican forlætaþ,
& forhycggaþ þa Godes dreamas to geherenne.
 58. Forþon ne þearf þæs nanne man tweogean, þæt seo
forlætene cyrice ne hycgge ymb þa þe on hire neawiste lifgeaþ.
 60. Forþon, broþor mine þa leofestan, syllaþ ge eowere
teoþan sceattas þyder; & þær Gode dælaþ þam þe heora
hadas mid clænnesse healdan, & Godes lof mid rihte began willaþ.
 63. Swa se æþela lareow bebead þæt man Godes æwe mid
rihte heolde, & Godes cyricean fæste tremede, ge læwede men, ge
gehadode.
 65. Þa mæssepreostas þe Godes cyricena lareowas beoþ, þa
sceolan heora scriftbec mid rihte tæcan & læran, swa swa hie ure
fæderas ær demdon.
 67. Ne wandige na se mæssepreost no for rices mannes ege, ne for
feo, ne for nanes mannes lufon, þæt he him symle rihte deme, gif he wille
sylf Godes domas gedegan.
 70. Ne sceal he eac beon to georn deadra manna feos, ne to lyt
þancian heora ælmessan, forþon þe hie wenaþ þæt he heora senna
alysan mæge.
 72. & þa lareowas sceolan synnfullum mannum eadmodlice
tæcan & læran, þæt hie heora synna cunnon onrihtlice geandettan;
forþon þe hie beoþ toþon mislice, & sume swiþe unsyferlice,
þæt se man wandaþ þæt he hi æfre asecgge, buton se
mæssepreost hie æt him geacsige.
 77. Eala, cwæþ Sanctus Paulus, þæt biþ deofles
goldhord, þæt mon his synna dyrne his scrifte; forþon þæm
wiþerweardan beoþ þæs mannes synna gecwemran þonne eal eorþlic
goldhord.
 80. Se mæssepreost se þe bið to læt þæt he þæt
deofol of men adrife, & þa sauwle raþost mid ele & mid wætere
æt þon wiþerweardan ahredde, þonne bið he geteald to þære
fyrenan ea, & to þæm isenan hoce.
 83. Þonne sægde Sanctus Pauwlus þæt he gesawe naht feor
from þæs mæssepreostes sidan, þe we ær bufan emb spræcon,
þæt he wære getogen mid þon isnan hoce on þære picenan ea,
oþerne ealdne man.
 86. & þone læddon feower awyrgde englas mid mycelre
reþnesse, & hine besencton on þa fyrenan ea æt his cneowa; & hie
hine hæfdon geþreatodne mid fyrenum racentum þæt he ne moste
gecweþan, Miltsa me, God.
 90. Þa cwæþ se æþela lareow to þæm engle þe hine
lædde, Hwæt is þes ealda man?
 91. Se engel him to cwæþ, Hit is an biscop se dyde mare yfel
þonne god; he onfeng for worlde mycelne noman, & þæt eal forheold,
& his Scyppend þe him þone noman forgeaf.
 94. Þonne sægde Sanctus Paulus þæt se biscop nære
miltsiende wydewum, ne steopcildum, ne nanum Godes þearfan; þa wæs him
forgolden æfter his agenum gewyrhtum.
 97. & her sægþ on þyssum bocum, þæt þæm
biscopum þe her on worlde syndon, swyþe gelice gegange þæm biscope
þe Paulus on þære fyrenan helle geseah, gif hi nellaþ healdan Godes
æwe, swa swa him haligu gewreotu bebeodaþ.
 100. Se biscop sceal, þe wile onfon Godes mildheortnesse &
his synna forgifnesse, þrafian þa mæssepreostas, mid lufe ge mid laþe,
þæt hie healdan Godes æwe on riht, & þone hired þe hie ofor
beoþ.
 103. & þa læwedan men þe hie aldormen ofer beon sceolan,
þæt hie þæm ne geþafian þæt hie heora lif on woh lifgean,
þæt hie on him sylfum onstellan gode bysene þæm folce.
 106. Forþon se goda lareow sægde, þonne se mæssepreost
oþþe se biscop wære gelæded on ece forwyrd; þæt hi þonne ne
mihtan nawþer ne him sylfum, ne þære heorde þe hi ær Gode healdan
sceoldan, nænige gode beon.
 110. Hwane manaþ God maran gafoles þonne þone biscop?
 111. Forþon þe se biscop biþ Godes gingra, & he biþ
efenhalig his apostolum, & efnhlete his witgum, gif he ne geþafaþ
þæt Godes folc heora lif on woh lybban.
 113. Swa Sanctus Paulus sægde, þæt Crist sylfa bebude Moyse
þæt he oþrum lareowum sægde, gif hi þæt Cristene folc mid lufan
ne mihton gecyrron þæt hi Godes æwe on riht geheoldan, þæt hit
þonne manige yfele men mid heora feore gebohtan, þonne gecyrde þæt
oþer folc on Godes þonne soþan þeowdom.
 118. Swa se æþela lareow sægde, þæt se cyning & se
biscop sceoldan beon Cristenra folca hyrdas, & hi from eallum unrihtwisum
ahweorfan.
 120. & gif mon þonne ne mihte hi to rihte gecyrron, þæt
hi heora wohdæda geswican woldan, þonne sceal æghwylc man betan his
wohdæda be his gyltes andefne.
 123. Se biscop & se mæssepreost gif hi mid rihte willaþ
Gode þeowian, þonne sceolan hi þegnian dæghwamlice Godes folce,
oþþe huru embe seofon niht mæssan gesingan for eal cristen folc, þe
æfre from frymþe middangeardes acenned wæs, & Godes willa sy
þæt hi foreþingian motan.
 127. Þonne onfoþ hi from Gode maran mede þonne hi from
ænigum oþrum lacum don; forþon þe Gode is his folc swyþe leof; &
þa þe on heofenum syndon, hi þingiaþ for þa þe þyssum sange
fylgeaþ, & hi beoþ on ealra eorþlicra gebedrædenne þe Cristene
wæron, oþþe gyt syn.
 132. & hi næfre on heora synnum ne swyltaþ; & Godes
mildheortnes biþ ofer hi, & ealra haligra.
 133. & God hafaþ alyfed eorþlicum mannum þæt hi motan
bletsian eal Cristen folc, & him gelome godcunde lac forebringan; forþon
hi syndon Godes bearn gecegede, & on ealra haligra geþoftscipe.
 136. & þis weorc biþ deoflum se mæsta teona; forþon
þe hi habbaþ manega saule on heora gewaldum þe him wile git God miltsian
for heora mægena weorþunga, & for eorþlicra manna gebedum, &
ealra haligra, & for his mycclan mildheortnesse.
 140. Cwæþ se halga lareow, Ne ablinnan we, manna bearn,
þæt we Gode cwemon, & deofol tynan, dæges & nihtes, & mid
Cristes rode tacne us gebletsian, þonne flyhþ þæt deofol fram us;
forþon him biþ mara broga þonne ænigum men sy, þeah hi mon slea mid
sweorde wiþ þæs heafdes.
 145. & eallum Cristenum mannum is beboden þæt hi ealne
heora lichoman seofon siþum gebletsian mid Cristes rode tacne, ærest on
ærnemorgen, oþre siþe on underntid, þriddan siþe on midne dæg,
feorþan siþe on nontid, fiftan siþe on æfen, syxtan siþe on niht
ær he ræste, seofoþan siþe on uhtan; huru he hine Gode bebeode.
 150. & gif þa lareowas þis nellaþ fæstlice Godes folce
bebeodan, þonne beoþ hi wiþ God swyþe scyldige; forþon þæt Godes
folc sceal witon hu hi hi sylfe scyldan sceolan wiþ deoflu.
 153. & þa lareowas beoþ syþþan domes wyrþe, gif hi
nellaþ þæt folc læron þæt hi heora synna geswicon, & Godes
bebodu healdan.
 155. Se biscop sceal beodan mid þon mæston bebode þæm
mæssepreostum, gif hi hi sylfe willon wiþ Godes erre gehealdan, þæt
hi secggan þæm Godes folce þæt hi Sunnandagum & mæssedagum
Godes cyrican georne secan, & þær þa godcundan lare lustlice
gehyran.
 159. Ne sceolan þa lareowas agimeleasian þa lare, ne þæt
folc ne sceal forhycggan þæt hi to him hi geeaþmedon, gif hi willon
Godes forgifnesse habban.
 162. Forþon þær mon þæt godspel sægþ, maniges
mannes heorte biþ onbryrded, & God biþ milde þæm monnum þe mid
eaþmodre heortan on hine gelefaþ.
 164. Þonne sceolan þa biscopas & þa mæssepreostas
gehwylces hades men georne þreatigean, & him bebeodan, þæt hi Godes
domas on riht healdan, þa Godes þeowas heora tidsangas & heora cyricean
mid rihte healdan, & þa læwedan swa him mid rihte tobelimpe.
 169. Gif him mon þonne hyran nelle, þonne mot se mæssepreost
hit wrecan, swa hit her beboden is, gif se Godes þeow nelle þære cyrican
on riht þeowian, þæt he þonne mid læwedum mannum onfo þæs
heardestan þeowdomes.
 172. & þis sceal se mæssepreost nede bebeodan, oþþe
þæs Godes þeowes synna onfon, & he biþ þonne seoþþan
þæm englum gelic, þe geo Gode wiþsocan, & þa wurdon on helle
besencte.
 175. Þonne sæde þæt se æþela lareow be þæm
ilcan, þæt hi oþre men be þon læron mihton, & se bisceop &
se mæssepreost beoþ þonne wiþ God gehealdene.
 178. Moyses onfeng scinendum wuldorhelme, forþon he symle þa
nyrugde þe God oferhogodan.
 179. Se þe Godes bebod oferhogaþ, he biþ on hæþenra
onlicnesse, & manig deofol on him eardaþ.
 181. Cwæþ Sanctus Paulus, Mycel biþ þæs apostolican
hades bebod; forþon þe Drihten cwæþ to him þæt swa hwylcne swa he
on eorþan gebunde, þæt se wære on heofonum gebunden; & swa
hwylcne swa he on eorþan alysde, þæt se wære on heofonum onlysed.
 185. Þonne lære ic eow, broþor mine, þæt ge syllon
eowre teoþan sceattas earmum mannum þe her for worlde lytel agan, þonne
blissiaþ ealle halige ofer eow, & God sylf biþ mid eow, & ge mid
him, & ge onfoþ eowerra synna forgifnessa.
 189. & swa hwylc man swa nele his ceapes & his wæstma
þone teoþan dæl for Godes naman dælan, þonne ne bið þæm
seald Drihtnes mildheortnes, ne his synna forgifnes.
 192. Ah he bið mid witum þread æfter his deaþe, &
ealra his æhta þonne idelhende, & him þonne beoþ ealle mid nede on
genumene.
 194. & æghwylcum men is beboden þe on ænigum þingum
cræftig sy, oþþe on maran wisdome oþþe on læssan, þonne agife
he symle Drihtne þone teoþan dæl, for his ðæm eorþlicum
gestreonum, & for þæs ecan lifes wæstmum; forþon simle Drihten
manaþ æghwylcne man þæs ðe he him her syleþ.
 199. & gif we þonne lustlice & rumlice þa welan
dælaþ earmum monnum, þe us God ær sealde, þonne onfo we ægþer
ge eorþlice mede ge eac heofenlice.
 201. Eala, cwæþ se æþela lareow, þu dysega man, &
þu unsnottra, to hwon bescyredest þu þe twyfealdre bletsunga, þa þu
heruwdest Godes bebodu?
 203. For hwon ne geþohtest þu þæt hit is eal Godes?
 204. Eala þu gitsigenda, & þu welega, hwæt dest þu
þe, gif Drihten on þe genimþ þa nigan dælas, & þe læteþ
þone teoþan dæl anne habban?
 206. Forþon þæt biþ buton synne þæt mon þa nigan
dælas on þam men genime, þonne he þæs teoþan dæles Gode
forwyrneþ.
 208. Hit is awriten on Cristes bocum þæt Drihten sylf cwæde
þæt þa teoþan sceattas wæron on urum agnum domum, ge on lande, ge
on oþrum þingum, ge on oþrum gestreonum; forþon symle æt þæm
ytmestan dæge eal hit him wyrþ to teonan þæm þe his Gode wyrneþ.
 213. Gif we þonne bliþe & rummodlice hi dælan willaþ
earmum mannum, þonne ontyneþ us Drihten heofenes þeotan, & he us
sendeþ ufan his bletsunga; & ure hwæte, & ure wingeardas, &
ealle ure eorþan wæstmas beoþ gebletsode, gif we beoþ riht donde;
& he us eac gesceldeþ wið eallum feondum.
 218. Hwæt æghwylc mon wile þæt him Drihten selle ealle
his þearfe, & hine ne lyst his willan wyrcean þæt he on his naman
dæle þæt he him ær sealde.
 220. For hwon ne magon we geþencan þæt seo eorþe is
Godes?
 221. & Godes is þæt yrfe þe we big leofiaþ; & we
ealle syndon his.
 222. & on his onwealde is eal þes middangeard, & þas
windas & ðas regnas syndon ealle his þa þe eorþan wæstmas
weccaþ, & þære sunnan hæto þe þas eorþan hlyweþ, &
ealle gesceafta syndon his, & he hi ealle geworhte, & on his anwalde
hafaþ.
 226. & ure Drihten is swiþe gemyndig ealra þara gifena þe
he us tolæteþ; and we æt þæm ytmestan dæge eall agyldan sceolan
þæt he us ær on eorþan sealde, & he us þonne forgyldeþ swa we
nu her doþ, ge godes ge yfeles.
 229. Men þa leofestan, for hwon ne magon we geþencan, gif we
ane hwile beoþ on hwylcum earfoþum þær we ures feores ne wenaþ,
þæt we þonne his are biddaþ, & us bið þonne leofre þonne eal
eorþan wela, gif he us arian & miltsian wile?
 233. For hwon ne magon we geþencan hwylc þæt wite bið,
þe næfre nænig ende ne becymeþ?
 235. Þonne manige ic nu mid godcundre stefne, cwæþ se
æþela lareow, þæt ge eow alesan of eowrum synnum, ær þon þe ge
deaþe swelton; forþon þe hit nu swiþe nealæceþ urum endedæge.
 238. & us is swiþe uncuþ hwæt ure yrfeweardas &
lastweardas getreowlices don willon æfter urum life, gif we hit sylfe ær
agimeleasiaþ; forþon syndon feawa þe þæm deadan getreowe weorþon.
 242. Forþon oft hit gesæleþ þæt his æhta weorþaþ
on þæs onwealde þe he ær on his life wyrrest uþe, hwilum þurh
wifes geweald, hwilum þurh weres; & mon þonne nohtes wyrþe his saule
ne deþ ne his goldes, ne his seolfres, ne his eorþwelena, gif he ær nele
þone selestan dæl for hine sylfne Gode gedælan, þa hwile þe he her
on life biþ.
 247. Þonne þæs monnes saul ut of his lichoman gangeþ, þe
him wæron ær his æhta leofran to hæbbenne þonne Godes lufu,
þonne ne gefultmiaþ þære saule þara gimma frætwednes, ne þara
goldwlenca nan þe his lichoma ær mid oforflownessum gefrætwod wæs,
& þa eorþlican gestreon swiþor lufode þonne he his gast dyde,
oþþe urne Drihten þe hine gesceop.
 253. Þonne weorþaþ him ealle þa eorþlican gefean, &
þa mycclan spræca & ofordruncennessa, þa hleahtras & þa
arleasan gylpas þe he ær lufode, weorþaþ him þonne ealle on heaf
gehwyrfede, forþon þe he ær nolde ongytan þone towerdon deaþ, &
þone mycclan ege, & þone bifigendan domes dæg.
 258. Broþor mine, cwæþ Sanctus Paulus, ongytaþ nu þysne
cwide, loca hwæt þe sy her on worlde swetast & leofast gesewen þinra
æhta, þara þu scealt Gode his dæl ageofan þe hit þe ær
sealde.
 261. Gif þu þæt ne wilt don, æfter þinum deaþe hit
weorþeþ þe swiþe bitere forgolden; forþon þæt biþ swiþe
dysig man & unsnottor on his life, se þe lufaþ þas eorþlican welan
& ne lufaþ God þe hit him eal sealde.
 264. Manna freondscipe biþ swiþe hwilwendlic, & swiþe
scendende; forþon ure yldran swultan & swiþe oft us from wendan, ah se
þe Godes freondscipe begyteþ, ne þearf se næfre wenan þæt he him
onwended weorþe, ac a ece standeþ.
 268. Soþ is þæt is eow secgge, swa hwylc man swa nele
Drihten lufian, & his æhta for his naman dælan, þonne genimeþ hi
Drihten mid mycclum teonan on him.
 270. & swa feala earmra manna swa on þæs rican neaweste
& þæs welegan sweltaþ, & he him nele syllan his teoþungsceatta
dæl, þonne biþ he ealra þara manna deaþes sceldig & myrþra
beforan þæs ecan Deman heahsetle.
 274. Forþon þe he heold ær his æhta him to wean & to
wlencum, & forwyrndon þam Drihtnes þearfum.
 276. Se mon se þe wile þone heofonlican gefean begytan, agife
he symle mid rihte þone teoþan sceat Gode, & dæle þeah his
ælmessan forþ of þon nigeoþan dælon, & sylle earmum mannum his
beodlafa, & his ealde hrægl, þonne biþ hit eft him togeanes
gehealden on þæm heofonlican goldhorde.
 280. & swa hwæt swa us God sylle mare þonne we nede brucan
sceolan, dælon we þæt symle þæm þe læsse habban; ne sylþ he
hit us to þon þæt we hit hydon, oþþe to gylpe syllan, sam hwylcum
mannum þe naht swiþe God ne lufiaþ.
 284. Ah we hit sceolan syllan to Godes cyrican, & þæm
earmestum mannum dælon, þonne is þæt god, ge her on worlde, ge eac on
þære toweardan.
 286. Þa welan, & þæt mycele gylp, & seo
unrihtgitsung, & þæt man þæm earman forwyrne, þæt is eal
swiþe mycel synn beforan Gode.
 289. Wiþsacaþ nu þam leasum welum, & þam unalyfdum
gestreonum, swa þa halgan dydon þe on þyssum life naht ne sohton ne ne
gyrndon to hæbbenne, buton þæt hi on heofona heanessum gebrohton eal
þæt hi on eorþan begeaton þurh Godes fultum.
 293. Nis eow þonne forboden þætte æhta habban, gif ge
þa on riht strenaþ; forþon Gode is swiþe leof þæt ge þa earmum
mannum syllon, & mid eowrum æhtum geearnian þæt ge þone ecan
gefean begytan motan, þe Drihten on is mid his halgum, & mid eallum þam
þe his bebodu healdan willaþ & gelæstan.
 298. Þæm Drihtne sy lof, & wuldor, & sibb, on ecnesse
in ealra worlda world, a buton ende.
 299. Amen.

END_TEXT
START_TEXT

HomS 15 (Belf 6)
B3.2.15.
Fourth Sunday in Lent: Belfour 1909, 50-58.



 1. <foreign>DOMINICA SECUNDA IN QUADRAGESSIMA</foreign> Men þa leofeste we
wyllæð her specan feawum wordum be þam ðrym þingun, þe allum
monnum beoð neodbehefe to witænne, & to habbenne; þæt is leafa,
& hiht, & lufe.
 4. Riht ileafæ is þæt mon ilyfe on Fæder & on Sune
& on Haligne Gast, þæt heo ne beon na ðreo Godæs, ac is an
Almihtig God, þe ðe sceop heofenæs, & eorðan, & sæ, &
allæ þa ðing ðe on þam bið.
 7. Þe hiht is þæt mon hopige to þam ecen life, & on
þam unasegendlice mede þe Drihten hæfð ihaten ælc þare ðe mid
gode willæ & mid gode dedæ his wille wurcæð her on worulde.
 10. Ðeo lufe is ðonne þridde; þæt is þæt we beon
ifulleD mid þare soþan lufe to Gode & to ure nextum; we sceolen symle
on ðissere lufe wuniæn, for þam ðe Iohannes þe fulluhtere cwæð
þæt God wunige on ðam þe ðas lufe hæfð, & he on Gode.
 13. Men, nu we iheræð ðæt God on us eardigæn wule,
& we on him, is us swiðe mycel ðearf þæt we us sylfe weorðe don
him to eardungstowe, & þæt we on him eardigan moten.
 16. Þurh ðas six þing sceal ælc cristene mon hine sylfne
gearwigan & clænsigæn, þæt he wyrðe beo þæt God on him
wunige.
 18. Þæt is andetnes, & dædbot, & halige weccæn,
ant festene, & gebedu, & ælmessededæ.
 19. Ðeo andetnes is to donne be allum þam synnum þe
ðurhtogene beoð, oððe on þance, oððe on spæce, oððe on
dæde.
 21. God wilnæð andetnesse, for ðam þe he wyle ure gultes
forgifæn.
 22. Ðeo andetnes us deþ, ægðer ge heo us hæleð, ge
heo us rihtwisæð; & eac heo sylþ us ure sunne forgifennesse.
 24. Al þære forgyfenesse tohopæ is on þare
andetnessæ; for þig we ne magon na hale wurðan on ðam toweardan life,
buton þurh andetnesse.
 26. Be þam cwæð Salomon, ðe þe bihyd his synnæ &
heom nele andetten, ne wurð he nefre ofer eorðan iriht; ac þe ðe his
synnæn andette & heom forlet, he bigyt Godes mildheortnesse &
forgifenesse.
 29. Æfter þare andetnesse mon sceal underfon dædbote.
 30. Be þære cwæð þe Hælend on his godspelle,
<foreign>Penitentiam agite, adpropinquabit enim regnum celorum</foreign>; þæt is on ure
ðeodum, Doþ dædbote, forþam ðe heofene rice neahlæcð.
 32. And Iohannes þe godspellere cwæð, Doþ swylce
westmæs swylce beon dædbote wurðe.
 34. He deþ ðonne þa wæstmæs þe beoð dædbote
wurðe, ðe þa idonæn gyltæs bewæpæð, ant heom eft ne
geætlæcæð.
 35. Swa hit on oðre stowe be þam icwæden is, <foreign>Ne adicias
peccatum super peccatum</foreign>; þæt is, Ne ecæ þu þa synne ofer synne.
 37. For þam þe mon þe ða synne edlæcð þe he ær
bette & geswikennesse behaten hæfde, ant hit is æfter bocenæ
sagum ilice geþeawod þam hunde þe æt þæt he ær speaw.
 40. Ure Drihten cwæð eft þurh Ysayam þone witegæ,
<foreign>Lauamini & mundi estote</foreign>; Aþweað eow & beoð clæne.
 40. Þe mon hine aðweahð ant bið clæne, þe ða
forðawitene gyltæs bewepæð & mid tearum aðweahð, & eft
ne ædlæchð þæt he ær beweop.
 42. & þe mon hine ðweahð & ne bið na clæne,
þe ðe bewepæð þa gultæs þe he ær dyde, & na þe raðor
ne forlætæð, ac æfter þam tearum þa ylcen synnæn edlæcð
þe he ær biweop.
 44. Eornostlice is to witenne þet þæt is soð dædbot
þe mon mid mycele stiðnesse deþ, & næfre æft þæt unriht ne
þurhtyhð þe he ær lufode.
 46. Nis na þeo dædbote be þare geare itæle idemed, ac bi
þare biternesse þæs modes.
 48. Forþam ðe God ne sceawæð þa loncsumnesse þare
tide, ac he gesmeað þa wilnunge & þa geornfulnesse þæs modes.
 49. Þeah ðe þenne hwylc mon beo swiðe synful, & arleas,
& unrihtwis, ne sceal he him tweonigæn þæt he ne mage Godes
mildheortnesse bigitæn, gif he wyle to dædbote cyrræn.
 52. Forþan ðe Godes mildheortnes helpð ælcne þare þe
on þisse life wyle dædbote don.
 53. & þa ðe her on life forhogiæð oððe
forscamiæð þæt heo nellæþ reowsunge don & heoræ gyltæs
bewepan, witodlice heo sceolon reowsiæn & wepæn on helle wite, þer
heo ne magen nane mildheortnesse geearniæn.
 56. Be þare stowe þe Hælend cwæð on þam godspelle,
<foreign>Ibi erit fletus & stridor dentium</foreign>, þer biþ eagene wop & toðane
grisbatung.
 58. & þer nan oðer þinc ne biþ isegen, buton edwit
& onrop.
 59. & þer ne bið nan oðer þing ihyrd, buten brune,
& chile, & þurst, & hungor, & alle earmþe swa fela swa nan
mon oðrum secgan ne mæg, þe deofle igearowedan beoð & his iferen,
þæt beoð þa ðe his larum her on life fuliæð & him to
ælcum unrihte gelæstæþ.
 63. Men, us is swiðe mycel to warnigenne wið þone ormeten
brogan þare ungeendedlicræ hellewitæ; & we sculon mid mucele
dædbote wið ure Drihten þingiæn þæt we moten þa wite forbugon
& to þam ece life bicumen.
 66. Nu þencð monig mon on his mode, þenne he þis
iheræð, Hwi sceal ic don mycele dædbote?
 68. Ic nabbe nænne healicne gylt idon.
 68. Ac ne cwæðe nan mon þæt, forþan þe nan mon ne
biþ swiðor biswicon þenne þe ðe hine sylfne selostne tællæð;
& eac we witan þæt we gyltæs wurcæð dæghwamlice, na
ðæt an mid ydele dedum, & eac mid ydele spece.
 72. Þonne þe Hælend be þam cwæð on þam godspelle,
<foreign>Omne ociosum uerbum quod locuti fuerint homines, reddent rationem de eo in die
iudicii</foreign>; þæt is on ure þeode, Bi ælc ydele worde þe men
specæð, heo sculen gylden gescead on domes dæge.
 75. Mid þare dædbote mon sceal lufian halige weccæn;
forþan þe ða wæstmæs ðe of þare weccæn cumæð
ahebbæð to heofenæn riche ðene þe heom lufiæð.
 78. Is eac monnum to witenne þæt ðæs monnes wæcce þe
wacæð for his oferfulle, ant for oferdrynce, & for unrihte ðance,
ant for unnytte spece, ant eac for monige oðrum unnyttum wordum, &
weorcum, nis to nane wæcce iteald; ac heo is iteald to deofles weorce.
 82. For þam ðe ðe deofol ne slæpæð næfre, ac a he
bið wacigende & syrwigende hu he moncun mage biswiken; swa swa þe
apostol be þam cwæð, <foreign>Circuit querens quem deuoret</foreign>; He cwæð
þæt he beo a farende & sæcende hwylcne he forswolegen mage.
 86. Ac us gedafenæð þæt we waciæn, swa swa þe
witegæ cwæð, <foreign>Media nocte surgebam ad confitendum tibi super iudicia
iusticie tue</foreign>; þæt is, on ure geþeoden, Drihten ic wæs arisende to
middere nihte to andettene ðe bi þine rihtwisnesse dom.
 89. Þonun us mynegæð þe Hælend on ðam godspelle his
leorningcnihtæs to wacigenne, & þus cwæð, <foreign>Beati serui illi quos
cum uenerit dominus inuenerit uigilantes</foreign>; He cwæþ, Eadige beoð þa
ðeowæs þe heoræ Drihten heom wacigende imet, þenne he cymæð;
for þam þe he heom set ofer alle his gode, þæt is ofer alle
neorcxnæwonges murhðe.
 94. And cwæð æft on oðrum stowum, <foreign>Vigilate ergo, quia
nescitis in qua hora dominus uester uenturus sit</foreign>; þæt is on ure
geþeodum.
 96. Wacigæð; forþam þe ge nyten on hwylcere tide eower
Drihten cymeð; hwæðer he cyme on efen, oððe on middere nihte,
oððe to hancrede, oððe on dægræde; þyg læs ðe he eow
slæpende finde, þenne he cymæð.
 99. Þenne is us mid þisse wæccan swiþe to smeagenne &
to leornigenne embe ure Drihtines bodu & ilomlice to biddenne; forþam
þe sanctus Paulus cwæð þæt þæt singale ibæd mycel fremode
mid Gode.
 102. Swa hwylc mon swa wyle symle mid Gode wuniæn, he sceal
ilomlice hine to Gode biddan, & ilomlice Godes æ smeagen.
 104. & þe þe reden cunne, þe ræde; þe þe nan ne
cunne he lyste þam redendan.
 105. Hwæt, we iheræð þet þa unrihtwisæn gitseræs
and reaferæs geond weorulde smealice acsiæð, ant eacc heoræ
scattæs syllæð, wið þan ðe him man cyðe hwanon heo magon
þa teorigendlican goldhord geeacniæn.
 108. & þonne heo hit mest igæderot habbæð, þonne
sceolen heo þurh sum ungelimp þisses lifes æll hit forlæten; &
heo his of þisse life nan þing mare mid heom ne lædæð, buton ða
synnæ, & ða ecæ nyþeruncgæ heom sylfum.
 112. Þonne is swiðe mycel ðearf þæt we ilomlice smeagen
& leorniæn hu we magen ure Drihtines bodum rihtest healdæn, & us
to him sælost biddan, for þam ðe we magon þurh ðæt us
gæderigen ðonne unateorigendlice goldhord, & þa ecan blisse mid Gode
& mid alle his halgum.
 116. Men, we sculon eac mid oðre godum dedum swiðe georne
fæsten lufigen, & hureþingæ on þas halgæn tid; forþam þe
hit adiglæð þa unðeawæs, & hit oferswyþ alle deofles
costungæ.
 119. Swa Hieronimus be þam cwæþ, þæt ðæt fæsten
aclænsige þæs monnes heortan & þone lichame; & hit
amydlæþ/ ða lahtræs, & hit awæcð þa halgan mægnu.
 121. Augustinus cwæð þæt þa halgan festen beoð
swyþe stronge flan ongean deofles costungæ, & heom mon swiðe raþe
ofercymæð mid þare forhæfdnesse.
 123. Þæt is to witænne, þæt ða festenu mid oðre
godum dedum beoð swiðe anfencge; & þæt fulfremede fæsten þe
idon biþ mid ælmesdedum & mid gebedum færæð to heofenum, &
hit bicymæð to Godes þrymsetle.
 126. Æræst heo yeð ða andweardan god; & heo
gegearuwæð þare synne forgifennesse; & heo gemonigfealdaþ þæs
monnes gear; & heo geweligæþ ðæs monnes mod; & heo tobræd
his gemæru; & heo clænsæþ alle his gyltæs.
 130. & heo alysæð hine from deaþe, & from ece wite;
& heo ascyræð hine from deoflæn, & heo þud hine to engle
werode.
 131. Þeo ælmes is ðreoræ cynne; an is lichamlic, þæt
mon þam þearfum sylle þæt to gode mage; & þa twa beoð
gastlice.
 133. Oþer is þæt mon forgife þam ðe wið him
agyltæð.
 134. Oþer þæt mon þone unwisæn & þone
dwelligendan þreage & hine to rihte wæge cyrre.
 135. Gif we þenne ðas six mægnu healdæþ & heom
geornlice lufigæþ, þone wunæþ God mid us, & we mid him, na
þæt an on þisse andwearde life, ac eac on þam toweardæn.
 138. Þær ne bið nan wiðerwinnæ, ne nan drefednesse, ne
nan unrotnes; ac þær habbæð alle halige fulfremede lufe &
fulfremedne wille mid Fæder, & mid Sunu, & mid ðam Halgum Gaste; a
on alræ woruldæ woruld a buton ende.
 141. AMEN.

END_TEXT
START_TEXT

HomS 16 (Ass 12)
B3.2.16.
Fifth Sunday in Lent: Assmann 1889, 144-50.



 2. Men ða leofestan, us is on ælcne sæl geornlice to
smeagenne and to hycgenne, hu we þurh haligra boca tæcunge ures drihtnes
willan mid godum dædum and mid halgum mægenum gefyllan magon and huru on
ðisse halgan tide, þe eallum mannum to hreowsunge and to dædbote geset
is.
 5. Us is ðonne swiðe gedafenlic, þæt we gelomlice ure
circan secan and ðær mid micelre eadmodnysse and stilnysse us to urum
drihtne gebiddan and godes word gehyran.
 8. And se ðe on oðrum ðingum abisgad sy oððe to ðam
ungehænde, þæt he dæghwamlice his circan gesecan ne mæge, he huru
ðinga on ðam sunnandagum and on oðrum freolsdagum þider cume to his
uhtsange and to mæssan and to æfensange and na to nanum idelum geflite,
ne to nanum woruldlicum spræcum, ac to ðam anum, þæt he his synna
gode andette and hira forgifnysse bidde and ðære halgan þenunge mid
micclum godes ege gehlyste.
 14. And siððan mid ælmæsdædum gange him to his
gereorde and mid micelre syfernysse and gemetfæstnysse his goda bruce and na
mid nanre oferfylle, ne mid oferdrince, forði ðe Cristenum men nis nan
ðing wyrse, ðonne druncenscipe.
 18. Men ða leofestan, we willað eow warnian and us sylfe alysan
mid gode and ælcne ðæra læran, ðe us hyrcnyan wile, þæt hi
fram ðam unþeawe gecyrran and hi sylfe mid syfernysse healden.
 21. Þonne is manna gehwilcum to witanne, þæt ælc
ðæra manna, ðe ðæne deofollican unðeaw hæfð, þæt he
wile on his gebeorscipe þurh his halsunge and ðurh his neadunge gedon,
þæt oðre men nimað mare, ðonne hit gemet sy, sceolon agildan gescead
gode ægðer ge be him silfum, ge be eallum ðam þe hi to ðam
geneadiað.
 26. Besceawigen nu ða druncengeornan, þæt hi synt micele
mættran, ðonne nytenu, ðonne ða nytenu nellað nan ðing mare
drincan, ðonne him ðearf bið, and se earma man wile drincan ðreo swa
feala, ge feower swa feala, swa his nead wære.
 29. And he eac on anum dæge mid ungesceade and mid micelre synne
forspilð þreora daga oððe feowera andlifene, and þæt nære na to
agitenne, ðeah seo andlifen forspilled wurde, gif ða men for gode ne
forwurdon.
 33. Us is to witanne, men ða leofestan, þæt gif ða
druncengeornan men heora druncennyssa geswican nellað and micele dædbote
don, ac þurhwuniað on ðam oferdrincum æt heora ende, hi næfre mid
gode nane reste ne begytað on ðam toweardan life, ac hi buton ælcere
tweonunge sceolon on ecnysse forwurðan, forðan hit ne mæg na beon leas,
þæt Paulus se apostol cwæð: <foreign>Neque ebriosi regnum Dei possidebunt</foreign>;
þæt is on urum geðeode, þæt næfre druncengeorne nagon godes
rice.
 40. Ðonne cwyð Sanctus Agustinus: Toforan eallum oðrum
ðingum ic eow bidde and ðurh þæne ondrædendlican domes dæg is
eow halsige, þæt, swa oft swa ge eow gemænelice gebeorscipas
gegearwiað, ge ða fatu ðæs micclan gemetes, ðe þreo men oððe
feower.
 44. And eac hi hwilum beoð buton ælcum gemete, hwilum willes,
hwilum geneadode gewuniað of to drincanne, of eowrum gebeorscipe awurpað
eall swa attor, forðan ðe se ungesælige gewuna belaf of hæðenra
manna biggenge.
 47. And swa hwylc man swa ðis geðafað, oððe on his agenum
gebeorscipe, oððe on oðres mannes, ne tweonige he na, þæt he ne
offrað deofle, forðan ðe þurh ðisne drync beoð ægðær ge
ða sawle ofslagene, ge ða lichaman gewanhalode.
 51. He bytt eft on oðre stowe, þæt manna gehwylc besceawige
mid him sylfum, hu hefig synn seo druncennys is and hu feala unðeawa heo on
ðam men gebringð, and þæt nan man ne geðafige, þæt he ðære
druncennysse oferswiðed wurde.
 54. Ðonne ða druncengeornan, na þæt an, þæt hi on
ðam toweardan life mid ecum tintregum tocwylmede synt, ac eac hy synt on
ðisum andweardan life mid mænigfealdum untrumnyssum gewæhte.
 57. And ðas ðing he sægð na þæt an læwædum
mannum, ac eac gehadedum, forðan ðe hit is ðe wyrse, þe manega
preostas, ðe synt þære micclan endebyrdnysse, þæt hi sceolon
oðrum mannum ðære syfernysse god bodian, nabbað naðer ne ða sceame
for mannum, ne ðæne ege for gode, þæt hi hit sylfe ærest ne don,
and eac oðre swa feala, swa hi mæst mægon, oferdrenceað.
 63. Ac witan ða men, þe ðyllice synt, gif hi nellað hi
sylfe gebetan, þæt hi sceolon nede ðolian ece susle ge for him sylfum,
ge for eallum ðam þe hi ðærto tyhtað.
 66. And he cwyð eft: Eala, hu earm and hu bewependlic is
þæra manna lif, þe ofer þæt riht, þe eallum mannum gemetlice
geðenud bið, onginnað, swilce hi nicumene syn and swilce hi ealles
dæges ær nahtes ne onbirigdon and þurh mistlice naman mare drincað,
þonne him neodþearf sy.
 70. Na þæt an ðurh libbendra manna naman, ac eac þurh
engla and haligra manna, wenað, þæt hi him micelne wurðscipe mid ðam
gegearwian, gif hi hio sylfe mid swiðlicre druncennysse oferlecgað, and
nyton, þæt nane men ne doð halgum englum and halegum mannum swa hefigne
teonan, swa ða ðe on heora naman hira agene sawle ðurh oferdrinc
ofsleað.
 75. Men ða leofestan, us is swiðe micel ðearf, þæt we
eadmodlice hyrcnian ðysum eadigan lareowum and ðysum halgum bocum and us
sylfe forhabban fram þisum unðeawe, forðan ðe þa ðe hira bebodu
lustlice gehyran willað and getreowlice gefyllað, hi habbað ece mede mid
gode and mid his halgum.
 80. And ða ðe hit forhicgað and hit don nellað, hi habbað
ece susle mid deofle and mid his englum.
 81. Men ða leofestan, we mynegiað eac ælcne getreowfulne
man, þæt he gelomlice lufige cumliðnysse and nanum cuman ne forbeode,
þæt he ne mote on his huse gerestan, forðan ðe manega gode gelicodon
þurh þæt, þæt hi cuman onfengon and him arwurðlice þenodon.
 85. And ure drihten is to cweðenne, þonne he to ðam dome
cymð: <foreign>Hospes eram et suscepistis me</foreign>; þæt is on urum geðeode: Ic
wæs cuma and ge onfengon me.
 88. Witon ðonne ða ðe cumliðnysse geornlice for godes lufan
begað, þæt hi Crist sylfne on ðam cuman onfoð.
 89. Ælcum geleaffullum men is eac swiðe to warnigenne wið
manaða, forðan ðe hi synt swiðe forbodene ægðer ge on ðære
ealdan æ, ge on ðam godspelle.
 92. Manega men tellað to lytlum gylte, þæt hi oðre men mid
manaðum beswicen, ac witun hi, þæt hi beoð eal swa miceles wites
scyldige, swa ða manslagan and ða unrihthæmeras and ða oferdrinceras.
 95. Eac is manna gehwilcum þearf, þæt he hine forhæbbe
fram leasum cyðnyssum, forðam hit is swiðe hefig gylt and fram urum
drihtne sylfum forboden, ða he wið Moysen spræc on ðære dune, þe
man hæt Sinai, and ðus cwæð: <foreign>Non falsum testimonium dices</foreign>; þæt
is: Ne sæge ðu na lease cyðnysse.
 99. And Salomon cwæð, þæt leasa gewita ne sceolde beon
ungewitnod, and swa hwilc man swa sægð leasunga on his nehstan, his
leohtfet bið acwænced on ðam ytemestan dæge.
 102. And se ðe þæt soð wat and hit for æniges
woruldlices mannes ege forsugað, he gecigð godes yrre ofer hine.
 104. Ægðer is ðonne scyldig wið god ge se ðe þæt
soð bediglað, ge se ðe ða leasunga sægð, forðan ðe se ðe
ða leasunga sægð, wile derian, and se ðe þæt soð wat, nele
fremian.
 106. On feower wisan bið rihtwisnys on dome forhwyrfed: for ege
and for gytsunge and for hatunga and for lufe.
 108. Ðonne bið seo rihtwisnys ðurh ege forhwyrfed, þonne se
dema forhtað for æniges anwealdes þingum, þæt he na dear soð
asecgan and riht gedeman.
 110. Hio bið forhwyrfed for gytsunge, þonne þæs deman
heorte bið mid sumere mede ablend and eac forðan þe he wile ðæne
unscyldigan a woh bereafian.
 113. Heo bið eac forhwyrfed for hatunge, ðonne se dema
gewilnað, þæt he wile ðam unscyldigan for sumum oðrum þinge
derigan.
 115. Bið seo rihtwisnys þurh lufe forhwyrfed, þonne se dema
bewereð his freond and his magas ongean riht and ða fremdan mid unrihte
bereafað.
 117. Mid þisum feower ðingum bið rihtwisnys oftust on dome
forhwyrfed and unscyldige men gederede.
 118. And miccle swiður synt to bemænenne þa ðe þa earman
ofðricceað mid unrihte, þonne þa ðe þæne teonan þoliað,
forðan ðe þa ðe þæne teonan þoliað, geendiað hredlice þa
hwilwendlican yrmðe, ac ða þe hi mid unrihte bereafiað, beoð
betæhte ecum ligeum.
 122. Witun ðonne þa ðe ðyllicne gylt þurhteoð, þæt
hi synt mid þære ilcan dædbote to clænsigenne, þe ða manslagan
and þa unrihthæmeras and ða oferdrinceras and þa manswaran.
 125. Þæt is þæt hi sceolon seofon gear mid micelre
angsumnysse hreowsian oððe hi man sceal ut of godes circan anydan and fram
ealra getrywfulra manna gemanan awurpan.
 127. Be ðisum þinge cwæð se hælend on ðam godspelle:
<foreign>Quid prodest homini, si universum mundum lucretur, animæ vero suæ
detrimentum patiatur</foreign>; þæt is on urum geðeode: Hwæt fremað þam
men, þeah ðe he ealne middaneard gestryne, and his sawul þolige ece
forwyrd?
 131. Witodlice þa men, þe ðyllice gyltas doð, þeah hi
fram oðrum mannum syn geðuhte arfæste, hi synt him sylfum swiðe
wælhreowe, þonne hi nellað heora earman sawle gehelpan, þe sceal on
ðam ungeændudan witum ealle þas unrihtan dæda þolian.
 135. Men, us is swiðe þearle to efstanne, þæt we ure lif
and ure þeawas gebeterian and þæt we bewepan, þæt we ær to yfele
gedydon, and ofer þis ðære syngunge geswican, forðan ðe god ne
besceawað na, hwilce we ær wæron, ac he besceawað, hwilce we beon,
þonne we dælan sceolon sawle and lichaman.
 140. Þæt is to witanne, þæt god ne secð na þæs
godan weorces angin, ac he secð þæne ænde, forðan ðe ælc man
sceal beon demed be ðam geearnungum, þe he hæfð, þonne he of ðisum
life hwyrfan sceal.
 143. Sume men onginnað god to donne, ac hi hit endiað yfele,
swa Iudas dyde.
 144. He wæs ærest apostol and syððan he sealde urne
drihten to cwale and on ænde hine sylfne on grine aheng.
 146. And sume men onginnað yfel to donne, ac hi hit geendiað
wel, swa Paulus dyde.
 147. He wæs ærest godes circena ehtere and syððan he
wæs bodigend and acoren lareow.
 148. Þæt is ðæs godan weorces mægen, þæt man
þæron ðurhwunige æt his ende, swa ure drihten on ðam godspelle
cwyð: <foreign>Qui perseveraverit usque in finem, hic salvus erit</foreign>; He cwæð,
þæt se beo hal on ðam toweardan life, þe her ðurhwunað on godum
dædum.
 152. Gif we god beginnað and we on ðam þurhwuniað æt
urum ende, þonne licað gode ure drohtnung.
 154. Efste þonne ælc man, þæt he anrædlice
gefulfremige þa god, þe he beginne, þæt he þurh þæt geearnige,
þæt he onfo þære ecan mede on heofonan rice.
 156. Þa us gegearwige se drihten, þe mid fæder and mid sunu
and mid þam halgum gaste leofað and rixað on ecnysse a buton ende.
 158. Amen.

END_TEXT
START_TEXT

HomS 17 (BlHom 5)
B3.2.17.
Fifth Sunday in Lent: Morris 1874-80, 55-65.



 1. <foreign>DOMINICA V IN QUADRAGESIMA</foreign>.
 1. Her segþ hu se æþela lareow wæs sprecende; he
cwæþ, Men þa leofestan, ærest us gedafenaþ þæt we gehyron þa
word haligra gewreota, & syþan æfter þon ful medomne wæstm agifan
& agildan.
 4. Hu nyt bið þæm men þeh he geornlice gehyre þa word
þæs halgan godspelles, gif he þa nel on his heortan habban &
healdan, gif þeh se wyrtruma þære halgan gesegene of his heortan biþ
alocen & onweg anumen?
 7. Hu mæg he gastlicne wæstm þonne habban & healdan,
gif he ne wile hine him to Gode gelyfan, & mid inneweardre heortan gemunan
& geþencan hu Dauid se sealmsceop ongan smeagan & þencan, hwylce
þæs godan mannes weorc & his dæda wæron.
 11. & he forþon þus cwæþ: Se mon se þa
soþfæstnesse mid his muþe sprecþ, & hie on his heortan georne
geþencþ, gelæsteþ, & he afylleþ þa inwitfullan word of his
tungan, þæt beoþ þa men þa þe Godes rices geleafan habbað &
healdaþ; forþon hi noldan heora nehstan beswican þurh þa facenfullan
word.
 17. Maniges mannes wise bið þæt he wile symle to his nehstan
sprecan þa word þe he wenþ þæt him leofoste syn to gehyrenne, &
þonne hwæþere þencþ hu he hine eþelicost beswican mæge þurh
þa swetnesse þara worda.
 20. Deofles wise bið þæt he wile symle þone unwaran man
beswican þurh þa swetnesse þara synna, & eft he wile hit him mid
grimnesse & mid yfele eall forgyldan.
 23. Manige men beoþ þe þa word þære halgan gesægene
lustlice gehyraþ, & þeah hrædlice hie forgytaþ þæt hie hwene
ær ymbhygdigum earum & ingeþancum gehyrdon reccean & secggan.
 26. Forþon hie gastlicne wæstm ne beraþ, ne mid him
nabbað; forþon þe þæt halige sæd on him gedwan & gewat,
þæt him ær of þæs lareowes muþe wæs bodad & sægd;
forþon seo gehyrnes & seo geornnes ne bið nyt on þæm ungelyfdum
mannum, & on þæm gymeleasum; swa Dauid se sealmsceop cweþende
wæs.
 31. Manige men beoð þe beforan oþrum mannum hwæt hugu god
begangaþ, & raþe hie hit anforlætaþ; forþon þe Crist sylfa
cwæþ þæt he nelle gehyran þæs gimeleasan, & þæs
forgytenan mannes gebedrædene.
 35. Ne þæt to nahte nyt ne biþ þæt man godne mete ete
oþþe þæt betste win on gebeorscipe drince, gif þæt gelimpeþ
þæt he hit eft spiwende anforlæteþ, þæt he ær to blisse nam
& to lichoman nyttnesse.
 38. Swa we þonne þa gastlican lare unwærlice ne sceolan
anforlætan, þe ure saul big leofaþ & feded bið; swa se lichoma
buton mete & drence leofian ne mæg, swa þonne seo saul, gif heo ne
bið mid Godes worde feded gastlice hungre & þurste heo bið cwelmed.
 42. Forþon myccle swiðor we sceolan þencan be þæm
gastlicum þingum þonne be þæm lichomlicum.
 44. Se lichoma on þisse worlde þingum gewiteþ, swa þonne
seo saul mid gastlicum þingum on ecnesse leofaþ; seo eft onfehþ hire
lichoman on þæm ytmestan dæge, & mid þæm sceal beon riht
agyldende for ealles þæs lichoman dædum.
 48. Manige men beoð heardre heortan þe þa godcundan lare
gehyraþ, & him mon þa oft bodaþ & sægþ, & hi hi þonne
agimeleasiað; þa þonne eft nænige lade gedon ne magon on þon
bifigendan domes dæge, ah sceolon þonne mid deoflum in ece wite
gefeallan.
 52. Forþon began we ure mod from þære lufan þisse worlde
synlustum & gitsungum, þe læs us þisse worlde lufu aþeode from
þære lufe þæs ecan lifes, & þæs ecan leohtes þe God mid
his halgum on heofenum on wunaþ, & mid eallum þæm saulum þe her on
worlde mid rihte to Gode gecyrraþ, & heora synna mid hluttre mode
geondettaþ, & wiþ Gode gebetaþ.
 57. Hwæt we witon þæt ælc wlite & ælc fægernes
to ende efsteþ & onetteþ þisse weorlde lifes; forþon se lichoma
ealdaþ & his fægernes gewiteþ & on dust bið eft gecyrred, swa
þonne se wlite & seo fægernes þære saule þe on ecnesse wunaþ
on heofena rices gefean, & þær mid Criste blisseþ & scineþ.
 62. Forþon, men þa leofestan, ic eow bidde & halsige
þæt anra manna gehwylc sceawige hine sylfne on his heortan, swigende
mode, hwylc se deadlica lichama biþ, þonne seo saul of bið, & seo
fægernes þe he her on worlde lufade, swylc þes blowenda wudu & þas
blowendan wyrta.
 66. We witon þæt Crist sylfa cwæþ þurh his sylfes
muþ, þonne ge geseoþ growende & blowende ealle eorþan wæstmas,
& þa swetan stencas gestincað þara wuduwyrta, þa sona eft
adrugiaþ & forþ gewitaþ for þæs sumores hæton.
 70. Swa þonne gelice bið þære menniscan gecynde þæs
lichoman, þonne se geogoþhad ærest bloweþ & fægerost bið, he
þonne raþe se wlite eft gewiteþ & to ylde gecyrreþ, & he
þonne siþþon mid sare geswenced bið, mid mislicum ecum &
tyddernessum.
 74. & eal se lichoma geunlustaþ þa geogoðlustas to
fremmenne þa þe he ær hatheortlice lufode, & him swete wæron to
aræfnenne.
 76. Hie him þonne eft swiþe bitere þencaþ, æfter þon
þe se deað him tocymeþ Godes dom to abeodenne.
 78. Se lichoma þonne on þone heardestan stenc & on þone
fulostan bið gecyrred, & his eagan þonne beoþ betynde, & his
muþ & his næsþyrlo beoþ belocene, & he þonne se deada byð
uneaþe ælcon men on neaweste to hæbbenne.
 81. Hwær bið la þonne se idla lust, & seo swetnes
þæs hæmedþinges þe he ær hatheortlice lufode?
 83. Hwær beoþ þonne þa symbelnessa, & þa idelnessa,
& þa ungemetlican hleahtras, & se leasa gylp, & ealle þa idlan
word þe he ær unrihtlice ut forlet?
 85. Ealle þa gewitaþ swa swa wolcn, & swa swa wæteres
stream, & ofer þæt nahwær eft ne æteowaþ.
 87. Þyllic bið se ende þæs lichoman fægernesse, þe nu
dysige men & unwise swiþe lufiaþ.
 88. Forþon hi ne besceawiaþ no hu late hi on þysne
middangeard acennede wurdon, & hu raþe hi him eft of gewitan sceolan,
& on hwylcum sare hi acennede fram medder wærun, & on hwylcum
geswince hie eft lifiaþ, & hu þes middangeard daga gehwylce fealleþ
& to ende efsteþ.
 93. Hwæt is þæt lif elles þysses middangeardes buton
lytelu ylding þæs deaþes?
 94. Eal swylce seo lange mettrumnes biþ þæs seocan mannes,
þonne hine god forlætan nele eþelice lifian, ne he þeah swyltan ne
mote, & swa þeah hwæþere oþ þone deaþ he hine tintregaþ,
swylc is þæt lif þysses middangeardes.
 97. Swyþe soþlice we magon geþencan þæt hit biþ
deaþes ylding, swiþor þonne lifes.
 99. Hwylc man is þæt mæge ariman ealle þa sar & þa
brocu þe se man to gesceapen is?
 100. On synne he bið geeacnod, & on his modor sare he bið
acenned, on hungre, & on þurste, & on cyle he bið afeded, on
gewinne & on swate he leofaþ, on wope & on unrotnesse & on sare
his lichoma sceal her wunian.
 103. & þonne se synnfulla on þæm helle fyre cwicsusle
his lif geendaþ.
 104. Wa biþ þonne þæm mannum þe ne ongytaþ þisse
worlde yrmþa, þe hie to gesceapene beoþ, & hie nellaþ gemunan
þone dæg heora forþfore, ne þone bifgendan domes dæg, ne hie ne
gelyfaþ on þæt ece wuldor þæs heofenlican rices.
 108. Ne hie ne ongytaþ þæt hi on fruman to Godes hiwunga
gesceapene wæron, & eac to þon ecan life, næs na to þon ecan
deaþe.
 110. & hie ne besceawiaþ þætte a seo duru þæs
heofonlican rices biþ ontyned þæm rihtgelyfendum monnum & þæm
riht dondum; & eac swa heo biþ belocen þæm synnfullum mannum &
þæm unrihtwyrcendum.
 113. & hie na ne besceawiaþ þæt se gifra helle bið a
open deoflum & þæm mannum þe nu be his larum lifiaþ, þæt
beoð, myrþran, & manswaran, & þa þe wohhæmed nu begangaþ
mid oþerra ceorla wifum, & mid þæm mannum þe beoþ Criste to
brydum gehalgode, seoþþan hi mon mid þæm halgan wrigelse bewrihþ.
 118. Sægd is þæt se ilca wiþerwearda þe him ær þa
synna lærde, þæt se hi mote eft mid mycclum witum witnian, buton hie
hit ær gebeton willon; þonne cwæþ se æþela lareow þæt hi
mihton mid fæstenum, & mid gebedum, & mid teara gytum, ealne deofles
willan oforswiþan.
 123. On helle beoþ þeofas, & flyteras, & gitseras þe
on mannum heora æhta on woh nimaþ, & þa oformodan men, & þa
scinlæcan þa þe galdorcræftas & gedwolan begangaþ, & mid
þæm unwære men beswicaþ & adwellaþ, & hi aweniaþ from
Godes gemynde mid heora scinlacum, & gedwolcræftum; þær beoþ eac
yfele gerefan þa þe nu on woh demaþ, & rihte domas soþfæstra
manna onwendaþ, þa þe ær rihtlice gesette wæron.
 130. Be þæm demum Crist sylf wæs sprecende; he cwæþ,
Deme ge nu, swa swa ge willon þæt eow sy eft gedemed on þon ytmæstan
dæge þisse worlde.
 132. Cuþlice se yfela dema onfehþ medmycclum feo, &
onwendeþ þone rihtan dom for þæs feos lufon.
 134. Sægd is þonne þæt he onfo þære ecan
genyþerunga mid deoflum; forþon þe he ær on þissum middangearde his
willan worhte, & þonne sceal on ecum witum wunan abuton ende.
 136. Þær he hæfþ weallendene leg, & hwilum cyle
þone grimmestan, eal sar & sace, hungor & þurst, wop & hream,
& weana ma þonne æniges mannes gemet sy þæt hie ariman mæge.
 139. Ne þearf he þær næfre leohtes wenan, ne þæs
freondes þe hine æfre of þæs grimman deofles gewealdum alesan
mæge; for þæm gewinne þe he ær wiþ God wan & godes boca lare
gelyfan nolde.
 142. Forþon, men þa leofestan, us is mycel þearf to witenne
þæt Iudas nu is cwylmed mid deoflum on þæm ecum witum; forþon þe
he Crist bebohte for feos lufon; swa þonne nu mid him byrnan sceolan þa
þe heora sylfra saula forhycggaþ for feos lufan, & unrihtgestreon
lufiaþ.
 147. Hi habbaþ demena naman, & sceaþena dæda; forþon
hi beoþ betuh him sylfum slitende wulfas, þonne hie for feos lufan earmne
fordemaþ buton scylde.
 149. Him wæs mid rihte beboden þæt hi sceoldan symle
þæm unriht dondum mid grimnesse steran, þeofum, & manswarum, &
unrihthæmendum, & þæm mannum þe gedwolcræftas begangaþ,
& þæs geswican nellaþ; þam mannum sceolan þa deman grimlice
styran.
 153. Nis þæt no be eallum demum gelice to secggenne; forþon
þe sume myccle swiþor rihtaþ Godes folc þonne hie reafian earme &
unscyldige, & hie demaþ heora domas mid Godes ege, & mid his haligra,
swiþor myccle þonne for feos lufan; & hie gescyldaþ þa unscyldigan,
& þa scyldigan þearlwislice demaþ.
 158. Þa deman beoþ swiþor to herigenne þonne to leanne;
forþon hi willaþ styran þæm ungelyfedum mannum þa þe nu
unwærlice & gemeleaslice Gode hyraþ.
 161. Þa deman beoþ on Godes fultome æghwær, ge þæt
hie him selfum heora synna bebeorgaþ, ge eac oþre syngiende rihtaþ.
 163. Forþon on domes dæg hi beoþ from Gode þysne cwide
geherende þe he cwiþ: þu goda þeow, & þu getreowfulla, ga þu nu
on þone ecan gefean þæs heofonlican þrymmes, þe þu ær on worlde
mid geleafan to me & to minum halgum, mid rihtum ondgite geearnodest.
 167. Þonne sceal ure anra gehwylc beran his dæda beforan
Cristes heahsettle, & ealra his haligra, & þonne we sceolan riht
agyldan for ealles ures lifes dædum þe we æfre ær geworhtan on
þisse worlde; forþon us syndon nu to bebeorhgenne þa myccllan synna,
þæt we þe eþelicor þa medmycclan gebetan magon.
 172. Manige men wenaþ þæt morþor sy seo mæste synne.
 173. Ac us is to witenne þæt þreora cynna syndon morþras,
þæt is þonne þæt ærest, þæt man to oþrum læþþe
hæbbe, & hine hatige, & tæle behindan him sylfum; forþon seo
synn biþ swiþe mycel þæt man oþerne hatige & tæle; sægd is
þæt hit sy wyrtruma ealra oþerra synna.
 177. Swiþe seldon ænig man wile beon andetta þæt he
æfestig sy, oþþe tælend.
 178. Se mon se þe oþerne acwelþ, & instæpes hine
sylfne ongyteþ, þæt he mycel man & myccle synne gedon hæbbe,
monige men þonne oft to dædbote & to andetnesse gecyrraþ, & him
forgifenesse æt urum Drihtne abiddaþ; forþon nis nan tweo þæt he
forgifnesse syllan nelle þam þe hie geearnian willaþ.
 183. Witodlice þa æfstigan men, & þa tælendan, þeh
hi syn þæs morþres scyldige, hi hit him to nanre synne ne gelyfaþ.
 185. Þa æfstigan, þeah hi syn deaþes scyldige, hie heora
scylda ne ongytaþ; forþon þe hie næfre forgifenesse æt Gode ne
biddaþ.
 187. Þeo deaþberende uncyst us is eallum to onscunienne, þe
læs hi us besencean on helle grund.
 188. Cuþlice þæt wuldor þysses middangeardes is sceort
& gewitende; Drihtnes wuldor þonne, & his rice þurhwunaþ on
ecnesse.
 190. Þær is þæt ece leoht buton þeostrum, þær is
geogoþ buton ylde, þær is þæt æþele lif buton geendunge,
þær is gefea buton unrotnesse.
 192. Ne biþ þær hungor, ne þurst, ne wind, ne gewenn, ne
wætres sweg, ne þær ne bið leofra gedal, ne laþra gesamnung.
 194. Ac þær biþ seo ece ræste, & haligra symbelnes
þær þurhwunaþ.
 195. Þær is þæt unasecggenlice rice þe God syleþ
eallum ðæm þe hine lufian willaþ.
 196. Lufian we hine þonne mid eallre ure heortan megolnesse,
þonne lufaþ he us on heofenum mid eallum his halgum.
 198. A to widan feore sy urum Drihtne lof, & wuldor, &
weorþmynd, abuton ende, on ecnesse; Amen.

END_TEXT
START_TEXT

HomS 18
B3.2.18.3.
Palm Sunday: Dictionary of Old English transcript, edited from Oxford, Bodleian Library, MS. Bodley 340.



 1. <foreign>Dominica ramis palmarum Passio domini nostri iesu cristi
secundum matheum</foreign> Men ða leofestan þis is ures drihtnes þrowung
hælendes Cristes æfter Matheus gerecednysse.
 3. He cwæð, se hælend, to his þegnum, Witað ge þæt
æfter twegra daga fæce Eastron geweorðað, and mannes sunu bið
geseald þæt he si ahangen.
 5. Þa wæron gegaderode þa witan on ðone cafertun þæs
ealdormannes, se wæs gecweden Caiphas, and hi þær geðeaht worhton
þæt hi woldon þone hælend mid facne beswican and offslean.
 9. Hi cwædon þæt hi noldon on ðam symbeldæge þæt
don/, þy læs þæt folc onstyred wurde.
 10. Þa wæs se hælend on Bethania on Simones huse þæs
licþroweres, þa eode an wif to him and hæfde an elefæt mid swiðe
deorwurðne smyringe, and heo hit geat ofer his heafod.
 13. Þa gesawon þæt his þegnas, and hi wæron swiðe
yrre, and hi cwædon, Hwæt; þeos forswellednys mihte beon wið feo
geseald and þearfum gedæled.
 16. Þa cwæð se hælend to heom, To hwan yrsige ge wið
þis wif?
 17. Soðlice god weorc heo wæs wyrcende on me.
 18. Þearfan ge habbað symle mid eow, ac witodlice ne hæbbe
ge me mid eow.
 19. And þeos smyring sceal beon mid minum lichaman, on minre
byrigenne.
 21. And soðlice swa hwær swa þis Godspel bið gebodod on
eallum middanearde, þær bið gesæd hire gemynd.
 23. Þa eode an of ðam twelf apostolum se wæs gecweden Iudas
Scarioð, and cwæð to ðam ealdormannum and to ðam witum, Hwæt
wille ge me sellan and ic eow selle þone hælend?
 26. Þa cwædon hi þæt hi woldon him sellan þrittig
seolfer sticca, and he ða sohte forð hu he hine beswican mihte.
 28. Þa cwædon þa þegnas to ðam hælende, Hwær wilt
þu þæt we gegearwian þe þas Eastron?
 30. Þa cwæð se hælend, Gað in ðas ceastre to ðam
men, and secgað him þæt ic wille wyrcan þas Eastron mid him mid minum
þegnum.
 32. Þa dydon þa þegnas swa him se hælend bebead, and
gegearwodon him þær þa Eastron.
 34. Þa soðlice wæs geworden on æfen þæt se hælend
sæt æt his gereordum, and him to cwæð, Soðlice ic eow secge
þæt eower an me is belæwende to deaðe.
 37. Þa wurdon hi ealle swiðe geunrotsode and heora ælc
cwæð, Cwyst þu eom ic hit drihten?
 38. He him andswarode and cwæð, Se ðe his hand deð on
minan disce se me seleð, and witodlice hit gegæð be him swa swa hit
awriten is.
 41. Soðlice þeah hwære þa þam menn þe þurh hine
mannes sunu bið geseald.
 42. Betere him wære þæt he næfre mann acenned næ
wære.
 43. Þa andswarode him Iudas þe hine sealde, and cwæð,
Cwyst þu eom ic hit drihten?
 45. Þa cwæð se hælend, þæt þu cwæde.
 45. Þa genam se hælend hlaf and hine bletsode and bræc and
sealde his þegnum, and cwæð to heom, Onfoð þis and þicgað, þis
is min lichama.
 48. And he onfeng calice and hine bletsode and Gode þancas dyde
and sealde his þegnum, and cwæð, Drincað of ðysum ealle, soðlice,
þis is min blod to ðære niwan gecyðnysse, þæt for mannum bið
agoten on forgifnysse synna.
 52. Soðlice ic eow secge, ne drince ic heononforð of ðysum
wincynne ær on ðam dæge þe ic eft drince mid eow niwe win on mines
fæderrice.
 55. And þa mid lofsangum gecwedenum, hio eodon on ðære dune
Oliueti, and þa cwæð se hælend to him, Ealle ge me æswice
geræfniað on ðysse nihte.
 57. Swa hit awriten is, swilce man ofslea þone hyrde þonne
beoð þa sceap to scacene, and æfter þam þe ic arise ic eow to cume
on Galilea þære mægðe.
 60. Þa cwæð Petrus to him, þeah ðe hi ðe ealle swicen
næfre ic þe ne swice.
 62. Þa cwæð se hælend to him, Soð is þæt ic secge
þæt on ðisse nihte ær ðan se hana singeð þriwe þu me
wiðsæst.
 64. Þa cwæð Petrus, ær ðan ic swelte mid þe, ær ic
þe aswice.
 65. Gelice ealle þa þegnas þæt ilce cwædon.
 66. Þa com se hælend mid heom on ðone tun se is gecweden
Gezamani.
 67. Þa cwæð he to his þegnum, Sittað her oð ðæt
ic gange þider and ic me þær gebidde.
 67. And hi wæron swiðe geunrotsode.
 68. Þa cwæð se hælend to heom, Unrot is min sawul oð
deað.
 70. Onbidað her and waciað mid me.
 70. And he eode and hine gebæd and com eft to his þegnum, and
gemette hi slæpende and cwæð to Petre, Hwi ne mihton ge ane tid wacian
mid me?
 73. Waciað, and gebiddað eow þæt ge ne gangan on
costunga.
 74. Witodlice in gast fus, and min flæsc untrum.
 75. And eft he eode and hine gebæd, and com eft, and gemette hi
slæpende, and heora eagan wæron swiðe gehefegode, and he þa
þriddan siðe eode and hine gebæd, and þa com eft to his þegnum, and
cwæð, Slæpe ge nu eallunga and restað eow.
 79. Nu to genealæceð seo tid þæt mannes sunu bið
geseald on synfulra handa.
 80. Arisað and uton gangan nu to genealæcað se ðe me
selleð.
 81. Þa com Iudas se ðe hine sealde, and mid him com micel
mænigo mid sweordum and mid stengum fram þam ealdormannum asende.
 84. Þa cwæð Iudas Scarioð læwend, Swa hwylcne swa ic
cysse nimað þone.
 85. And sona he eode to ðam hælende, and cwæð, Wes þu
hal lareow?
 86. And hine cyste.
 86. Þa cwæð se hælend to him, þu freond, to hwan come
þu?
 87. Hi ða eodon to ðam hælende, and hine bundon.
 88. Þa Petrus ut abræd his sweord and sloh Malchus þone
þeow, and his eare of asloh.
 89. Þa cwæð se hælend to him, Gecyr þin swurd on his
scæðe.
 91. Soðlice ealle þa ðe onfoð sweord mid sweorde hi
forwurðað.
 92. Ac hwi ne wenst þu þæt ic ne mihte biddan minne fæder
þæt he me gegearwode ma þonne twelf þusenda weroda engla on fultum to
gefeohte.
 95. Þa cwæð se hælend to ðam mænigum, Nu ge comon
mid sweordum and mid stencgum and me gegripon, and dæghwamlice mid eow ic
sæt and lærde eow on minum temple and ge me ne namon.
 98. Ac soðlice þis is eall geworden þætte wæron
gefyllede þa gewritu þæra witegena.
 100. Þa þegnas þa ealle forleton þone hælend and him
fram flugon, and hi ða læddon þone hælend gebundenne to Caiphan þam
ealdormenn and þam witum.
 102. And Petrus wæs feorran fyligende oð ðone cafertun, and
þær æt ðam gate gesæt mid ðam þegnum þæt he wolde geseon
þone ende.
 105. And hi ða sohton ealle lease gecyðnyssa ongean þone
hælend þæt hio hine to deaðe gesealdon, and þær mænige lease
cyðeras to eodon, þa æt nextan comon þær twegen lease cyðeras,
and cwædon.
 108. Þes cwæð, Ic mæg towurpan Godes tempel, and æfter
þreora daga fæce eft hit getimbrian.
 110. Þa aras se ealdor þæra sacerda and cwæð to him, Ic
ðe halsige þurh God þæne lifigendan þæt þu secge us gif þu sy
Crist þæs lifigendan Godes sunu.
 113. Þa cwæð se hælend to him, þæt þu cwæde.
 114. Soðlice ic secge eow heononforð þæt ge geseoð
mannes sunu sittende on ða swiðran healfe Godes mægenes þrimmes and
cumende mid wolcnum on heofonas.
 117. Þa sona se ealdorman slat his hrægl, and þus cwæð,
He yfel sacode.
 118. Hwæt beðurfon we nu ofer þis leasra cyðera?
 119. Nu we gehyrdon his yfelsacunga.
 120. Ac hwæt is eow geðuht be ðam?
 120. Þa andswaredon hi ealle and cwædon, Deaðes he is
scyldig.
 121. Þa spætton hi on his ansyne and mid fystum hine swungon,
sume bradum handum on his neb slogon, and cwædon, Sæge us þu Crist,
hwylc is se ðe þa sloh?
 124. And Petrus sæt þærute on ðam cafertune, and þa
eode to him an mennen, and cwæð, Come þu mid þam Galileiscan
hælende.
 126. And he wiðsoc beforan him eallum, and cwæð, Nat ic
hwæt þu mænst.
 128. Þa eode þær oðer mænnen to ðære duru and
cwæð to ðam þe þærute wæron, þes wæs mid þam
Nazareniscan hælende.
 130. And eft he wiðsoc mid aðswara, and cwæð þæt he
ne cuðe þone mann.
 131. And æfter lytlum fæce þa ðe þær stodon hi
cwædon to Petre, Soðlice þu come mid þam hælende.
 133. Þin spræc þe swutelað.
 134. And he ða gyt ætsoc mid aðsweringe, and cwæð
þæt he ne cuðe þone man, and þa sona se hana creow.
 135. Þa wæs Petrus swiðe gemyndig þæs wordes þe se
hælend cwæð, ær ðan se hana singe þriwa þu me wiðsæest.
 138. And he þa ut eode, and ongan wepan swiðe biterlice.
 139. And þa on ærnemerigen hi worhton geþeaht ongean þone
hælend þæt hi hine to deaðe gesealdon.
 141. And hi hine þa læddon gebundenne to ðam Pontiscan
Pilate, þam gerefan.
 142. Þa geseah Iudas se ðe hine sealde þæt he wæs
fordemed, þa wolde he don dædbote and gebrohte þa þrittig seolfer
sticca þam ealdormannum, and cwæð, Ic syngode þa ic sealde þæt
rihtwise blod.
 146. And hi cwædon, Hwæt wilt þu us þæt witen?
 147. And hi ða awurpon þam seolfor sticcan in to ðam
temple.
 147. And he ða ut eode and hine sylfne on grine aheng.
 148. And þa ealdormen þa cwædon, Nis na þis feoh alyfed to
donne on ure madmcyste, for ðan hit is blodes wurð.
 151. Þa worhton hi geðeaht and gebohton þær mid an land
heore tigelwyrhtum, þæt land is gecweden Acheldemahc, for ðan ðe hit
is blodes land oð ðisne andweardan dæg.
 154. Þa wæs gefylled þæt ær wæs gecweden þurh
Hieremiam þone witegan þæt he sceolde beon geboht mid þrittigum
seolfer sticcum swa hit ær wæs gewitegod fram Israhela bearnum.
 157. Þa stod se hælend beforan þam gerefan, and he cwæð
to him, Eart þu cyning Iudea?
 159. Þa cwæð to him se hælend, þæt þu cwyst.
 160. And he wæs gewreged fram þam ealdormannum and þam
witum.
 161. Þa cwæð to him Pilatus, Ne gehyrst þu hu feala ongean
þe secgað þas gecyðnesse?
 162. And þu him ne andswarast mid ænige worde.
 163. Þa sceolde se gerefa on ðam symbeldæge forlætan
þam folce ænne gebundenne ræpling swylcne hi sylfe woldon.
 165. Þa wæs þær an mære ræpling, se wæs gecweden
Barrabban.
 167. Þa cwæð Pilatus to ðam folc, Hwæðerne wille ge
þæt ic eow forlæte þe þone hælend se is gecweden Crist, þe
Barrabban?
 169. Þa bædon hi ealle Barrabban and þone hælend
forspildon.
 170. Þa gyt cwæð se gerefa, Hwæðerne wille ge þæt
ic eow forlæte of ðam twam?
 172. Þa cwædon hi ealle, Barrabban.
 172. Þa cwæð Pilatus, Ac hwæt do ic be ðam
hælendende se is gecweden Crist?
 174. Þa cwædon hi ealle, Si he ahangen.
 174. Þa cwæð se gerefa to heom, Hwæt dyde he yfeles?
 175. Hi swyðor cleopodon ealle, and cwædon, Sy he ahangen.
 176. Þa onfeng he wætere and he þwoh his handa and cwæð
beforan þam folce, Swa unscyldig ic wille beon þyses rihtwisan blodes, swa
min hand is þises wæteres.
 180. Þa andswarode him eall þæt folc, and cwædon, Sy his
blod gefah ofer us and ofer ealle ure bearn.
 182. Þa forlet he him to Barrabban, and þone hælend hi
swungon, and sealdon þæt he wære ahangen.
 183. Þa witan ða þæs gerefan onfengon þone hælend on
ðam dome, and hi gesamnodon to him ealne þone þreat.
 186. Þa unscryddon hi hine and befengan hine mid wolcreadan
sciccelse and sealdon him awundenne beah of ðornum, and setton ofer his
heafod, and hreod on his swiððran hand.
 189. And hi gebigdon heora cneowu beforan him, and cwædon on
bismer, Wes þu hal cynnig Iudea þa spætton hi on, and na hreod
and/ ton his heafod mid and æfter þan hi ongyredon hine þy
sciccelse, and hine gegeredon his ægenum hrægle, and gelæddon hine
þæt hi hine ahengon.
 194. Þa gemetton hi ænne Cyreneiscne mannan, se wæs on
naman Symon and hi hine nyddon þæt he nam þa rode and he hi bær to
ðære stowe seo is gecweden cwealmstow, and heafodbollan stow, and hi
sealdon him win drincan wið geallan gemenged, and þa ða he hit onbyrigde
þa nolde he hit drincan.
 199. Þa he ahangen was þa todælde hi heom his reaf mid
hlote/.
 200. Þa wæs se cwide gefylled þe wæs þurh þane
witegan gecweden, <foreign>Diuiserunt sibi uestimenta mea et super uestem meam miserunt
sortem</foreign>; Hio todældan him mine reaf and ofer min hrægl hi sendon hlyt.
 204. And hi þær sæton and hine heoldon and setton ofer his
heafod on bismer, þis is cyning Iudea.
 205. And hi ða ahengon mid him twegen sceaðan, oðerne on ða
swiðran healfe, oðerne on ða wynstran healfe, and þa forð bigferendan
hi yfelsacedon on hine, and hrysedon heora heafod, and cwædon, Uuah; ær
þu cwæde þæt ða des towurpe Godes tempel and æfter þreora
daga fæce eft hit getimbrian?
 211. Gif þu sy Godes sunu gehæl þe sylfne, and astih of
ðisse rode, and we gelyfað on ðe.
 212. And eac þæm gelice hi on bismer cwædon, Manige
oðre he hale gedyde, and hine sylfne he ne mæg gehælan.
 214. Gif he Israæele cyning is, astige nu of ðære rode and
we gelyfað him.
 216. He truwað on God, ahredde hine; Nu he wille sæde
þæt/ he geodes sunu.
 217. Eac swilce þa sceaðan þe mid him hangedon him oðwiton
þæt he wæs gecweden Crist and wæs on rode gesewen.
 219. Þa fram þære sixtan tide þystro gewordene wæron
ofere ealle eorðan oð ða nontide.
 220. Þa to ðam yferan none þa clypode se hælend mid
micelre stemne and cwæð, <foreign>Heli, heli, lema zabdani, hoc est deus meus,
deus meus, ut quid me dereliquisti</foreign>; he cwæð, Min God, Mi God, to hwi
forlete þu me?
 224. Þa cwædon þa ðe þær stodon and þæt
gehyrdon, Nu he clypað Heliam, þæt he cume and hine alyse.
 226. Þa eode an and nam an fæt and fylde mid ecede, and bead
him to drincenne.
 227. Þa oðre cwædon, Læt, þæt we geseon hwæðer
her cume Helias nu and hine alyse.
 229. Se hælend þa clypode oðre siðe mid micelre stemne,
and onsende his gast, and þæs temples wahrift wearð todæled on twa,
and seo eorðe wearð aræfnod and stanas to and þa lichaman arison
þæra haligra sawla, and seo mænigo haligra þe ær slepon þa
arison and heo eodon syððan hi arison geond ealle þe halgan ceastre.
 235. And þa se hundredes ealdorman þa ealle þa ðe mid him
wæron þætte hi beheoldon þone hælend, þa hi gesawon þa
eorðbifunge, hi him ondredon swiðe, and cwædon, Soðlice þæt is
Godes sunu.
 238. Þa wæs þæra wifa feala þe on ðone hælend
gelyfdon, feor þanon of Galileum, þæt wæs Maria Magdalene, and Maria
seo Iacobisce and Iosepes modor, and Zebedeus sunu modor.
 242. Þa wæs æfen geworden, and com se welega man of
Abarimathiam þære ceastre, se wæs gecweden Iosep, and he wæs
þæs hælendes þegn.
 244. Þa eode he to Pilate þam gerefan, and hine bæd þæt
he moste onfon þæs hælendes lichaman.
 246. And he hine him sona ageaf, and hi ða sona to ðære rode
becomon and heo him sona to aleat, and þær onfengon þæs hælendes
lichaman and hine bewundon on sinde on ðam clænostan and mærestan
hrægle þe on middanearde gewurde, and hi asetton hine in ða byrgenne,
þe wæs gecorfen on ðam beorhtan stane, and þær wæs Maria
Magdalene and seo oðer Maria, and sæton ofer þa byrgenne.
 254. And þa soðlice on ðone oðerne dæg æfter lytlum
fæce þa comon þa ealdormen and þa witan of Pharisea to Pilate, and
cwædon, Hlaford, we oncnawað nu þæt se swica cwæð to us þæt
he wolde on ðam þriddan dæge of deaðe arisan.
 258. Þa cwæð he on eornoste, Gað to and healdað þa
byrgenne oð ðone þriddan dæg, þæt nane strange ne cuman his
þegna þæt hi hine forstelan and þonne eft cweðen þæt he of
deaðe arise.
 261. And hi þa namon swiðe micelne stan and fortrendon
þære byrgenne duru and hi þær ofer gesæton and hæfdon þær
on gebroht þæs hælendes lichaman þe nu leofað and rixað mid
fæder and mid sunu and mid þam halgum gaste a in ealra worulda woruld
soðlice buton ende, Amen.

END_TEXT
START_TEXT

HomS 19 (Schaefer)
B3.2.19.
Palm Sunday: Schaefer 1972, 113-52.



 1. <foreign>De Passione Domini</foreign> Men ða leofestan, gehirað nu hu drihten
wæs sprecende on þas tid to his geferum, & hu he witegede þæt
æfter twam þingum eastron wæron þæt wæs se mannes sunu geseald
to ahonne, se is hælend nemned.
 5. Þa hi þa gegadorode wæron þa bisceopas & þa
ealdormen þæs folces in anum cafertune, & se bisceop wæs nemned
Kaifas.
 5. Þa didon hi swiþe micele þeahtunge imbe urne hælend,
þæt hi hine woldon mid inwitte beswican to þam þæt hie hine
acwealdon.
 7. Þa cwædon sume þa men, Eala, nelle we on þisne
simbeldæg, þi læs wen sy þæt micel ungerec si on þissum folce.
 10. Mid þi þi hælend wæs in Bethania lande, on Simones
huse þæs untruman, þa geeode him an wif to, seo hire hæfde elefæt
on handa þæt wæs deorwerðre smiringe full.
 12. Þa geat heo hit ofer þæs hælendes heafod be him
sittendun.
 13. Þa þæt gesawon his gingeran, þa wurdon hi swiþe
unrote, & hi cwædon, hwæt is þeos farlorenes þæt ðis wif
deð?
 15. Hwæt, heo þis mahte on micel weorð becypan &
þonne þearfendum mannum gedælan.
 16. Þa wiste hira geþancas, & cyþþa to him, Hwæt is
eow uneaðe æt þissum wife?
 17. Hwæt, heo wæs god worc wircende on me.
 17. Simble ge habbað þearfan mid eow, ac ge ne habbað me
simble.
 18. Þæt heo dide minum lichoman to smirenesse.
 19. And heo bicnede þæt he sceolde beon on byrgenne aleged.
 20. Soð is þæt eow secge, þær þis godspell bið inne
ræd geond ealle middangeard, bið hire gemindwurþig hwæt heo dide on
me gemind.
 23. Þa eode an of his <foreign>XII</foreign> geongerum, þæs nama wæs Iudas
Scarioð, iode to þara sacerda ealdormannum, & he cwæð to him,
Hwæt wille ge me sillan gif ic hine iow gesille & belæwe urne
Drihten?
 25. Hi þa ealle anmodlice him togenes oncwædon, We þe
gesillað <foreign>XXX</foreign> scillinga on silfre.
 27. And þa þanon þa sohte he þa gelimplican tide þæt
he hine let to deaðe gesillan.
 29. Þa se hælend æt æfengereordum sæt mid his twelf
geonrum, ongan þa sprecan to his geongrum, & he swa cwæð, Soð ic
eow secge, ðæt an is mid eow þe me hæfð gesealdne.
 31. Þa þæt ða gehirdon his geongeran, þa wurdon hie
swiðe geunrotsode, & ælc cwæð sundorlice, Drihten, eom ic hit?
 33. Þa answarode him hælend & he cwæð, Se þe me mid
his handum hrineð, swa hit be him awriten is, on þissum disce, se me
belæweð.
 35. Þonne se mannes sunu gæð, wala þam men þe mannes
sunu gesealdne hafað.
 36. Selre him wære þæt he na nære.
 36. Ða siþesð andswarode him se Iuda se ðe hine gesealdne
hæfde, & he cwæð, Sægest þu, lareow, þæt ic þæt si?
 38. Þa cwæð him hælend to, þu þæt cwæde.
 38. He þa hælend to þam æfengereordum anfeng hlafe, &
þone gebletsode, & tobræc, & sealde his gingrum, & cwæð,
Etað ge ealle of ðissum hlafe, þis is min lichama.
 41. And he onfeng kalice, & gebletsode win of wætere, &
sealde his geongerum, & cwæð, drincað ge ealle of þissum, ðis is
min blod on ðisse niwan æwe þæt bið þonne for manegum agoten an
forgifnesse ure sinna.
 44. Soð is þonne þæt ic eow secge, þæt ic ne drince
forðheonone an þisse mæðe ær þon þe ic eft mid eow drince on
mines fæder rice.
 47. And hi þa drihtene lof sungon & sægdon, & ferdon
in þa dune þe is nemned Montem Olifete.
 48. Þa ongan hælend sprecan to his geongerum & he swa
cwæð, Soð is þæt eow secge, ealle ge me doð geswinc on þisse
nihte, is gewriten be me, swa man ofslea þone hirde & todrife þa sceap
ðæs hyrdes, swa bið þæt hie me willað besirwan, & ic eft
æfter dome arise & ga beforan eow ond hie.
 52. Þa cwæð Sanctus Petrus, þeah hie þe ealle geswicen,
ic ana þe næfre ne swice.
 53. Þa cwæð him hælend to, Soð is þæt ic ðe
secge, þæt þu me onsæcest on þisse nihte þriwa ær þon þe
se hana singe.
 55. Þa cwæð him eft Petrus to, Hwæt, me gedafenað
þæt ic swelte mid þe þonne ic þe onsæce.
 56. Eac swa ilce ealle his geongeran þæt cwædon.
 58. Þa cwom hælend on þone tun þe is gietsamani genemned,
þa ongan he sprecan to his geongerum, & he cwæð, Sittað ge nu
her ane gewealdene hwile & ræstað eow, oð ðæt ic ga & me
gebidde.
 61. Genam him þa Petrus mid & Sebeðæges suna twegen,
ongan þa sona swiþe unrotsian & an swiðe micelum unsælðum
wæsan, & cwæð, Min sawl ys unrot, oð deað; habbað me, &
waciað mid me, min gast is swiðe fuus & min lichoma is swiðe untrum.
 64. And þa eode he lythwon from him, & feoll ða ofer his
anwlitan, & gebæd hine þissum wordum, & he cwæð, Fæder,
gif ðe ieðe si, gewite þeos þrowung fram me, si swa þeah swa þu
wolde, næs swa ic wolde.
 67. And þa cwom hælend to his geongerum & mette hi
slæpende/, & he cwæð þa to Sancte Petre, Forhwon ne meahtest þu
ane tid wacian mid me?
 69. Waciað ge nu, & gebiddað eow þi læs ge gegangen on
deofles anweald.
 70. And he cwæð, Min gast is swiðe fuus & min lichoma
untrum.
 71. Feoll ða eft ofer his andwlitan & gebæd hine mid þam
ylcan wordum.
 72. Þa eode he æft oþre siðe, & gebæd hine, &
cwæð, Gif þe ieðe sy, gewite þeos þrowung fram me, sy þeah swa
þu wolde, næs swa ic wolde.
 74. Com ða eft to his gingrum & mette hie slæpende,
forþon þe hi wæron swiþe gehefgude mid þære hefgan worulde þe
him toweard wæs, þeah þe hi ða gita niston.
 77. Eode þa ðriddan siðe & gebæd hine mid þam ylcan
wordum.
 78. Cwom þa eft to his gingerum, & cwæð to him, Slapað
ge nu þa, & ræstað eow, forþon nu nealæceð seo tid þæt
mannes sunu bið geseald firenfullum monnum on hond him, wið feo.
 80. Arisað nu, & utun gaan, forþon þe nu nealæceð se
ðe me gesealdne hæfð.
 82. Ða eode se Iuda ut, & he hine lædde to þan
ungeafullan heap Iudea folces þa wæron mid sweordum & mid strengum
gewæpnode, swa hie wæron sende fram þara sacerda ealdormannum &
fram þam unwitum þæs folces.
 85. Þa sealde se Iuda him þæt to beacne, & he cwæð,
Witon ge þæt se þe ic cessende beon, þæt þæt is se hælend
þi ge niman sceolon, forþon hie hine gecnæwan ne mihton betweoh his
gingeran.
 88. Þa wæs an stow þe hælend lufode sundorlice þa
fæstentid.
 88. Þa wolde he þa stowe gegan ær þon þe hi hine namon.
 89. Þa he him eft to geeode, þa cwæð him hælend to,
Hwæt secað ge?
 90. Þane Natarenisca hælend.
 91. To soð is þæt eow secge, þæt ic þæt eom.
 91. Þa urnon hi underbæc & afeollon, & he eode forð,
singende his gingeran.
 92. Þa hie him to geeodun, þa cwæð him eft hælend to,
Hwæne secað ge?
 93. Þa cwædon hie, þisne hælend, þone galileiscan
hælend.
 94. Þa cwæð he, Soð þæt ic eow secge, þæt ic
þæt eom.
 95. Þa urnon hie oðre siðe underbæc & afeollon.
 96. And he eode forð singende, & fulleode þa stowe þe he
to wolde ær his þrowunge.
 97. Þa þriddan siðe þa geeode him se Iuda to, se þe hine
gesealdne hæfde, & cwæð to him, <foreign>Aue rabbi, & osculatus est
eum</foreign>.
 99. Cyste hine þa mid þam worde.
 99. Þa cwæð him Hælend to, <foreign>Amice, et quod uenisti</foreign>; He
cwæð, To hwæs com þu endemes hider nu þus?
 101. Þa setton hie hira handa on þone Hælend, & hie hine
namon, & hie hine bundon.
 103. Þa wæs an Hælendes gingra þæs nama wæs
Petrus.
 103. Þa gebræd he his sweorde & asloh anes þara sacerda
ealdormannes þæt swiðre eare of, þæs nama wæs Malcus haten.
 105. Þa cigde him Hælend þone Malhcum to, & gehælde
his eare.
 106. And he cwæð to Petre, Petrus, hwirfe þin sweurd on
þine scæþe, swilc eowre swilce wæpne anfehð to þam þæt he
mid feohtan wolde, ic gedem þæt he self farwirð on þam wæpne eac.
 109. Wenstu þæt ic ne meahte abiddan æt minum fæder
<foreign>XII</foreign> eored engla gif ic feohtan wolde?
 110. Þa cwæð se Hælend to þam folce, Hwæt, ge earme
comon to me swa to oþrum sceaþan, mid sweordum & mid stingum
gewæpnode?
 112. Hu, ne sæt ic ælce dæg þæs fæstentid on
eowrum temple & eow lærde?
 113. And hwon ne namon ge me þær?
 113. Ac þa gewritu sculon beon gefillede, þa be me awritene
wæron.
 115. Ealle his gingran hie hine farflugon & forleton, swa
þæt sceapheorde deð þonne him wulf on becimð.
 116. Petrus ana he him folgade feorran, & he wæs ingangende
in on þone cafertun þa þara sacerda ealdormannes, & sæt
þærute, & gebæd hine, & wirmde hine, forþon þe hit wæs
ceald weder & micel cyle on þa tid þe ure Hælend þrowode.
 120. Þa ðæra sacerda ealdormen hi sohton swiðe lease
gewitnesse wið Hælend þæt hi hine woldon mid inwitte beswican to
þam þæt hi hine woldun acwellan.
 122. Þa comon þær twegen ungemetlease, ða cwædon hie,
Eart þu þæt ðu gulpe þæt ðu meahtest godes tempel tobrecan
& æft on <foreign>III</foreign> dagum getimbrian?
 124. Hælend, he swigode.
 125. Ða cwæð him to þara sacerda ealdorman, Ac forhwon ne
geandswarast þu us æt sumum worde?
 126. Hwæt, þu gehierst þæt ðe man micela spræca to
hæfð & micela gewitnessa to sæið.
 127. And Hælend he swigode.
 127. Þa cwæð him eft to þara sacerda ealdorman, Ic þe
halsie, under lifiendne god, þæt þu cweþe gid ðu sie Crist Godes
sunu.
 129. Þa cwæð him Hælend to, þu þæt cwæde.
 130. Soð is þonne þæt ic eow secge, þæt þu gesiehst
git mannes sunu lifiende on þa swiðran healfe his fæder
mægenþrimmes & cumendne on heofonwolcnum.
 132. Þara sacerda ealderman he slat his agen hrægl on him
silfum, & he cwæð, þis is yfelsacung eallenga, & ge gehirdon
þas yfelsacunge.
 134. Hwæt, hit is eow gesewen & swa cweden.
 135. And hie þa ealle andswaredon, þæt Iudisce folc his
rices, ða andswaredon hie & cwædon, He is deaðes scildig.
 136. Sume hie spiwon ofor his andwlitan, sume hie slogon bradum
handum on his neb, sume hine mid fistum beoton, & hie cwædon, Witga us
nu, gif ðu sy Crist Godes sunu, hwæt is se þe wirst sliehð?
 139. He swigode.
 140. Petrus he eode near & wolde geseon on hwam Hælendes
þing wære.
 141. Þa geeode him an man to & cuæð, Eart þu her mid
þis Nazareniscan Hælende?
 142. And he þa ærest oðsoc beforan him eallum & swa
cwæð, Nat ic hwæt þu sægest.
 143. Þa eode eft hwene near on oþre stowe & wolde geseon on
hwam þæs Hælendes þing wære.
 144. Þa geeode him to oþer mennen, & cuæð, Eart þu
her mid þies Hælendan Criste, þis galea cyninge?
 146. Þa mid swiþe micelre aðsware he hine ladude ða
þriddan siðe.
 147. Þa geeode him to se Malhcus þe he ær on dæg
gewundode, þa cwæð se, Eart þu se Petrus se se me todægge
wundodest?
 148. Hu, ne gecnawe ic þe full geare?
 149. And þin spræc þe hafað cuðne gedon.
 149. Þa mid swiþe micelre aðsware he hine ladude & he
cwæd, Ne can ic þone mannan, ne ic þæs gespreces naht ne gecnawe.
 151. Þa efter lytlum fæce, þa sang se hana.
 152. Þa was Petrus gemindi þara wurda þe Hælend him ær
to spræc; ær þam þe se hana singe, þriwa þu onsæcest min.
 154. And eode þa ut of þam kafertune & weop swiðe
biterlice.
 155. On mergenne, þam gewurdenum þingum, þa didon hie micele
geþeahtunge ymbe urne Hælend þæt hie hine woldon acwellan, & hi
hine ageafon þam Pontiscan Pilate þam gerefan.
 157. Þa þæt geseah se Iuda þe hine gesealdne hæfde,
þæt he swa swiðe gescyldod wæs, þa wæs he to hreunesse
gelæded, genam þa þæt <foreign>XXX</foreign> scillenga & gebrohte þara sacerda
ealdormannum & cwæð, Ic singode þa ic þæs soðfæstan mannes
blod gesealde.
 161. Þa andswaredon hie, & hi cwædon, Hwæt sægest
þu nu us þæs?
 162. Hwæt magon we his þe nu don?
 162. Þa genam he þæt <foreign>XXX</foreign> scillenga & forwearp on hira
tempel, & he arn & aheng hine silfne.
 163. Þa ðæra sacerda ealdermen didon swiðe micele
geþeahtunge ymb þæt sealfor, & hie cwædon, Hu ne witon we
fulgeare þæt hit nis us alyfed to aganne, forþam þe hit is his blodes
weorþ.
 166. Þa gewerð hi ealle þæt hy gebohton þæt land mid
þe is nemned Acheldemah.
 167. Þæt land hie to þon gebohton þæt elðeodigra
manna lichoman on byridon.
 169. Hælend he stod beforan þam gerefan, & he hine ahsode
& cwæð, Eart þu Iudea kining?
 170. Þa cwæð him Hælend to, þu þæt cwæde.
 170. Þa wæs þæs folces gewuna fram ðam edmældæge
þæt him mon simle anne forgeafe þara þe þonne on bendum wæron.
 172. Þa þær wæron þær hie twegen on bendum, oþer
wæs Barabba se sceaþa, oþer wæs Hælend.
 173. Þa cwæð him to Pilatus, Hwæþerne þissa tuegea
wille ge þæt ic eow forgyfe þe þisne Barabban þe þisne Hælend?
 175. Þa cwædon hie, Barabban.
 176. Ac hwæt wite ge þissum Hælende se is genemned Crist?
 176. Ealle hie cigdon & cwædon, Sie he ahungen.
 177. Þa cwæð him se refa to, Hwæt hæfð he to yfle
gedon?
 178. Hi cigdon micele swiðor to & cwædon, Si he ahangen.
 179. Þa þæt geseah Pilatus, þæt him nan wiht ne
gespeow, ac swa he furþur spræc, swa hie mare ungerec worhton.
 180. Þa onfeng Pilatus wætere & ongan þwean his handa,
& cwæð, Ic wille beon unscildig þeses soðfæstan mannes blodes,
& ic wille þæt ge þæt ealle geseon.
 183. He licette mid his tungan & sirede inwit mid his heortan.
 183. Þa andswarodon hie & cwædon, Si his blod ofor us
& ufer ure bearn.
 185. And þa forgeaf he him Barabban, & Hælend he him ageaf
beswongenne to þam þæt hie hine on rode ahengon.
 187. And þa cempan him onfengon, & hie hine læddon to hira
moterne, & hie hine ongyredon his agenum hrægle & hie hine gegyredon
mid wolcenbaswum godwebbe.
 189. And mid hreode hi hine slogon, & gebigdon cnewum hie hine
bismeroden.
 190. And þirnenne coronan hi didon him on heafud, & hie
cwædon, Hal westu, Iudea kining.
 191. Æfter þon þe hie hine swa gebysmerodne hæfdon, þa
ongyredon hie hine þy hrægle & hi hine gegyredon his agenum hrægle,
& hie hine læddon to þære stowe þær hie hine ahon woldon.
 194. Þa metton hie ænne Cyriscmannan þæs nama wes
Simonem, þone hi namon & niddon hine to þan þæt he bære þa
rode, & þa dide he swa oþ þæt hie comon to þære stowe þe is
golgotha nemned.
 196. And hio is on Ebrisc <foreign>Caluarie</foreign> genemned.
 198. Sona þa hie þæder comon, þa sealdon hie him eced
wið geallan gemenged to drincanne.
 199. Æfter þam þe he wæs on rode ahangen, þa dældon
hie his hrægl & sendon hliete ofer his hrægl.
 200. And æfter þam þe he wæs on rode ahangen, þa wæs
se cwide gefelled þe se sealmscopwirhta cwæð, <foreign>Diuiserunt sibi</foreign>.
 202. Hie dældon min hrægl, & hie sendon hlietas ofor min
hrægl.
 203. And þa asettan hie þis gewrit on huhs ofer his heafod on
þære rode, & hie cwædon, Hal wæs þu, Iudea kyning.
 205. And hi ahengon twegen sceaþan on twa healfa his, oþerne on
þa swiþran healfe, oþerne on þa winstran.
 207. Þa se sceaða þe him hangode on þa swiðran healfe
þa onhilde he his heafod on þære rode to him swa swa he meahte & he
cwæð, Drihten min, gemine me mid þy þe þu on þin rice becume.
 209. Þa cwæð him Hælend to, Soð is þæt ic þe
secge, ðæt þu bist mid me on neorxnawanges gefean ær Simon Petrus.
 211. Þa se sceaða þe him hangode on þa winstran healfe þa
onhielde he his heafod on þære rode fram him swa swa he meahte, Hwæt
þu earma eart, for unlæde þe þe hine are bitst, & he ne mæg him
silfum nane Gode.
 214. And se sceaþa him hangode on ðam winstran healfe, se hine
edwitgode on middum folce, & hie cwædon, Gyf þu si Israela kyning,
astih of þære rode, & gehæle þe selfne, þonne gelifað we on
þe, þæt þu sy godes sunu.
 218. Þa he þa wæs ahangen æt þære ðriddan tide
þæs dæges, æt þam underne, þa fram ðære syxtan tide
þæs dæges, fram þam middandæge, oð ða nigoþan tide, oþ
þone non, ofor eallne middangeard þistro gewurdene wæron.
 221. Þa æt þære nontide, Hælend mid swiþe hlutre
stefne he cigde & cwæð, <foreign>Eli, Eli, Eli, lamat sabathanig? Hoc est,
deus meus, deus meus, ut quid dereliquisti me</foreign>; þæs wordes gerecnes is
þæt he cwæð, Min god, min god, tohwon forgeate þu me þus?
 224. Þa cuædon hie sume þus þe þær stodon, Nu he
cigþ Elias his witegan.
 226. Sum nam spingan & filde mid ecede & sette on his
muð & sealde him drincan.
 227. Sum nam spere, stang on his sidan, þæt þær dropude
ut æghwæþer ge blod ge wæter, forðon sceal æt ælcere
mæssan beon ægþer ge win ge wæter ægþer wið oþer gemenged.
 229. Sume hy cuædon, Hwæt, we nu geseoð gif þin Elias
cimþ & þe gefreolsað.
 231. Hælend ærest mid swiþe hlutre stæmne.
 231. Hlutre stæmne he cigde & his gast asende.
 232. & ðæs temples wahrift tebærst fram ufeweardun
oð/ neoðeweard, & þa stanas wæron bærstende, & þa
birgelsas wæron geopenude & þær wæs swiðe micel
eorðhrernes/ geworden.
 235. Nu þa se centurius þe ðær wæs wæron hy
cuædon/, þis is soðlice Godes sunu.
 236. & þær wæron þa wif þe Galilea lande: Maria
seo Magdalenisce, & Maria seo suna modur.
 239. Dæge þa com þær sum swiþe freawælig mon fram
þam lande þe is Abarimathia genemned, þæs nama wæs Iosep.
 240. Se wæs ær Hælendes geongra & his discipul.
 241. Þa eode he to Pilatusse & bæd hine þæt he hete
hine agifan Hælendes lichoman, & þa dide he swa.
 243. & he þone onfeng & he hine bewand on swiþe
hwitere scetan & he hine alegde on niwon birgeles þe næfre ær
nænig lichoma on aleiged ne wæs.
 245. He þa þone bergels swiþe georne mid stane beleac.
 246. & þær wæs soðlice ymbe þone byrgels Maria
seo Magdalenisce & seo oþeru Maria.
 248. Þa þi dæge þa þara sacerda ealdormenn eodon to
Pilatusse/ & cwædon, Wæs þu gemindig, lareow, þara worda þe se
beswica/ þe spræc, þæt he wolde þy þriddan dæge of deaðe
arisan.
 251. Hat nu healdan þa dæg þy læs cumen & hine on
us slæpendum forstælen & þon þara mihta þæt he meahte
of/ deaþe arisan.
 253. Þonne si se gedwola wirsa þonne he þa healdan þone
birgels oð þone þriddan dæg.
 255. Þa þy þriddan dæge an dægered.
 255. Nalles þonne he ana arisen ne wæs ac swiþe monige halie
lichoman arisene heofoncundan Hirusalem.
 257. Þam Drihtene sie wuldor & weorðmind, in ealra worulda
worold, a butan ende, Amen.

END_TEXT
START_TEXT

HomS 21 (BlHom 6)
B3.2.21.
Palm Sunday: Morris 1874-80, 65-83.



 1. <foreign>DOMINICA SEXTA IN QUADRAGESIMA</foreign>.
 1. Her sægþ, men þa leofestan, be þisse halgan tide
arwyrþnesse, hu se mildheorta Drihten, & se Alysend þysses menniscan
cynnes hine sylfne geeaþmedde þæt of hehþe þæs fæderlican
þrymmes to eorþan astag, to þon þæt he wolde þrowian for ealra
manna hæle, & us gefreolsian from deofles þeowdome, & us
æteowan his mihte & his willan; & hu, unforhte mode, he
genealæhte þære stowe þe he on ðrowian wolde for ure onlesnesse,
& deofles genyþerunge.
 8. On þyssum dæge ure Drihten Hælend wæs weorþod &
hered from Iudea folce; forþon þe hie ongeaton þæt he wæs Hælend
Crist, þurh þæt wundorgeweorc þe he Lazarum awehte of deaþe þy
feorþan dæge, þæs þe he on byrgenne wæs.
 12. Þa bæron hie him togeanes blowende palmtwigu; forþon
þe hit wæs Iudisc þeaw, þonne heora ciningas hæfdon sige geworht on
heora feondum, & hie wæron eft ham hweorfende, þonne eodan hie him
togeanes mid blowendum palmtwigum, heora siges to wyorþmyndum.
 17. Wel þæt gedafenode þæt Drihten swa dyde on þa
gelicnesse; forþon þe he wæs wuldres cyning.
 18. Þysne dæg hie nemdon siges dæg; se nama tacnaþ þone
sige þe Drihten gesigefæsted wiþstod deofle, þa he mid his deaþe
þone ecan deaþ oferswiþde, swa he sylf þurh þone witgan sægde; he
cwæþ, Eala deaþ, ic beo þin deaþ, & ic beo þin bite on helle.
 22. Mycelne bite Drihten dyde on helle þa he þyder astag, &
helle bereafode, & þa halgan sauwla þonon alædde, & hie generede
of deofles anwalde, þa he to þeowdome þyder on fruman middangeardes
gesamnode wæron.
 26. He hie eft alædde of helle grunde on þa hean þrymmas
heofona rices.
 27. Iohannes, se deora þegn, us cyþde on þæm godspelle,
& þus cwæþ: Hælend cwom syx dagum ær Iudea eastrum, to
Bethania þær Lazarus wæs forþfered, & he hine awehte of deaþe.
 30. Martha his sweostor þa gearwode þam Hælende
æfengereordu; & hire sweostor gesæt big Hælendes fotum, þære
nama wæs Maria; forþon þe heo wolde gehyran his word & his lare.
 33. Martha wæs geornful þæt heo þon Hælende to
gecwemnesse þegnode; heo gestod beforan him, & him tocwæþ, Hwy nelt
þu geman þæt min sweostor me læt ane þegnian?
 36. Cwæþ to hire þæt heo me fultumie.
 36. Hælend hire þa ondswarode, & cwæþ, Martha,
Martha, wes þu behydig & gemyndig Marian þinga, þæt is, þæt
þu scealt on æghwylce tid Godes willan wercan, þæt an þe is selost
þæt þu Gode licie.
 40. Maria hire geceas þone betstan dæl, se ne bið næfre
fram hire afyrred.
 41. Lazarus þær wæs ana sittende mid Hælende, & mid
his þegnum; Maria genam an pund deorwyrþre smerenesse, & smerede
þæs Hælendes fet, & eft mid hire loccum drygde.
 43. Þa wæs eall þæt hus gefylled mid þon swetan stence
þære deorwyrðan smerenesse.
 45. Hælendes þegna sum þa wæs swyþe gebolgen, se wæs
haten Iudas se Scariothisca; forþon he com of þæm tune þe Scariot
hatte; he cwæþ, To hwon sceolde þeos smyrenes þus beon to lore gedon?
 48. Eaþe heo mehte beon geseald to þrim hunde penega, &
þæt gedæled þearfendum mannum.
 50. Ne cwæþ he þæt na forþon þe him wære ænig
gemynd þearfendra manna, ah he wæs gitsere, & se wyresta sceaþa;
forþon þa apostolas hine letan heora seodas beran þæt hie woldan mid
þon his gitsunga cunnian.
 53. He wæs eac se wyresta gitsere, þe he gesealde wiþ feo
heofeones Hlaford & ealles middangeardes.
 55. Hælend him þa ondswarede, & cwæþ, Tohwon syndon
ge þyses weorces swa hefige; god weorc heo wæs wyrcende on me.
 57. Symle ge habbaþ þearfan, gif ge willaþ teala don, ah ge
nabbaþ me symle, ac lætaþ þis þus wesan to cyþnesse minre
bebyrgednesse.
 59. Soþ is þæt ic eow secgge, þæt þis godspell sceal
beon sægd & bodad geond ealne middangeard; forðon þis wæs gedon
on min gemynd.
 61. Þæt Iudisce folc þa wiste þæt Hælend com to
Lazares ham, foran þa þyder; næs þeah na for his lufon, ac for
fyrwetgeornnesse þæs wundres, & woldan geseon Lazarus þone þe he
ær of deaþe awehte.
 64. Ða wæs gefylled þæt ær gecweden wæs, þis folc
me weorþaþ mid wordum, & is þeah heora heorte feor fram me.
 66. Þa ealdormen þa þohtan, & þa witan, þæt hie
woldan Lazarus acwellan; forþon þe manige men gelyfdon on Hælend þa he
hine of deaþe awehte.
 69. Þa com þyder on morgen mycel menigo for þon
symbeldæge.
 70. Hælend þa þonon ferde to Hierusalem, mid þy þe hie
þæt gesawon, hie naman blowende palmtwigu, & bæron him togeanes,
& him to onluton, & hine weorþodan swa cinige geriseþ.
 73. Þa he þa genealæhte Gerusalem, þa becom he ær to
Betfage þæm tune neh Oliuetes dune.
 74. Hælend þa cwæþ to his twam þegnum, to Petre &
Iohanne, Gangaþ nu on þas ceasterwic þe inc ongean standeþ, þonne
gemete gyt þær eoselan gesælede & hire folan; onsælaþ hie
& to me gelædaþ; & gif inc hwa þæs wiþcweþe, secggaþ
þæt Drihten þæs ah þearfe, raþe hie mon þonne forlæteþ to
me.
 79. Þis wæs geworden, forþon þæt se witedom wære
gefylled þe ær gecweden wæs, Secggaþ Siones dohtrum þæt heora
cining cymeþ, milde & monþwære, & biþ sittende ofor eoselan
folan þæs nytenes.
 82. His þegnas þa dydon swa he him bebead, læddon him to
þone eosol, & gedydon þæt he þær on gesittan mihte.
 84. Eal þæt folc þæt þær beforan ferde, streowodan
heora hrægl him togeanes, sume naman þa twigu of þæm treowum, &
streowodan on þone weg.
 86. Seo menigo þe þær beforan ferde, & seo se þær
æfterfylgde, ealle hie cegdon, & cwædon, Hælend, Dauides Sunu,
þu eart gebletsad on Drihtnes naman, hæl us on heanessum.
 89. Mid þy þe Hælend þa eode on þa ceastre, eal seo burh
wæs onstyred, & þa ceasterware cegdon & cwædon, hwæt is
þes mihtiga þe her þus mærlice fereþ?
 92. Þæt folc him ondswarode & cwæþ, Hit is se
Nadzarenisca witga of Galileum, se sceal beon gehered ofor ealle þeoda, &
geweorþod ge of cilda muþe meolcsucendra.
 94. He þa ineode on þæt halige Salemannes templ, & þa
ut awearp þa sceomolas þara cypemanna, & þa setl þara mynetera,
& cwæþ, Min hus sceal beon gebedhus geceged, & ge hit doþ
sceaþum to scrafum.
 98. Him þa to eodan blinde & healte, & he hie raþe
gehælde.
 99. Eal þis wæs geworden toþon þæt we sceoldan ures
Drihtnes wundor oncnawan, & mid mycelre lufan hine arwyrþian.
 101. Cwæþ se godspellere, Hælend com syx dagum ær
eastrum to Bethania; on þon is getacnod þæt he com on þære syxtan
ylde on þysne middangeard mancyn to alysenne.
 103. Ne forlet ure Drihten þysne middangeard na leng buton
lareowum þonne twa hund wintra, ac he sende hehfæderas & witgan þa
hine toweard sædon.
 106. Swa he þonne þa syx dagas ær his þrowunga synderlic
weorc ælce dæge cyþde, ærest on þæm Sæteres dæge he
awehte Ladzarum of deaþe, & on þæm drihtenlican Sunnandæge þe
nu ondweard is, he wæs to cinge ongyten & gehered, ge of cilda muþe
gecnawen & weorþad.
 110. & on þæm æfteran dæge he awergde þæt
fictreow, on þæm he nanne wæstm ne funde; þæt getacnaþ þa
synfullan þe nabbaþ nanne wæstm godra weorca.
 113. Þy þriddan dæge he cwæþ to his þegnum, Nu on
twam nihtum biþ mannes sunu geseald on synfulra hand.
 115. Þy feorþan dæge he wæs on Simones huse þæs
licþroweres, þærin geat þæt wif þa deorwyrþan smerenesse on his
heafod.
 117. Þy fiftan dæge he þwoh his þegna fet, & sæt
mid him æt þæm æfengereordum, & his lichoman him sealde on
hlafe, & his blod on wine.
 119. & þe syxtan dæge Iudeas hine ahengan on rode,
þær he his blod ageat for ure hæle, & us alesde of deofles
þeowdome.
 121. Cwæþ se godspellere, Martha & Maria getacniaþ þis
lænelice lif & þis gewitendlice; Martha onfeng Crist on hire hus
þæt heo him þegnode.
 123. Hwæt tacnaþ heo buton þa halgan cyricean, þæt synd
geleaffulle menn þa gearwiaþ clæne wununga on heora heortum Criste
sylfum?
 125. He cwæþ, Ic eardige on him, & ic beo heora God on
ecnesse.
 126. Be þæm se apostol cwæþ, Se ælmihtiga God secþ
þa clænan heortan him on to eardienne; þonne ne mæg þæt Godes
templ beon besmiten, ac se Godes man sceal beon fulfremed on rihtwisum
weorcum.
 130. Cwæþ se writere þæt Maria gename an pund
deorwyrþre smyrenesse, & smyrede mid þæs Hælendes fet, & mid
hire loccum dregde; þa wæs eal þæt hus gefylled mid þon swetan
stence.
 133. Þeos smerenes wæs geworht of ehtatene cynna wyrtum,
þær wæron þreo þa betstan ele, & nardus, & spica, seo is
brunes heowes & godes stences, & þæt næfre ne afulaþ þæt
mid hire gesmered biþ.
 136. Þis wæs us gedon to lifes bysene, & gif we nu
willaþ ure saula smerian mid mildheortnesse ele, þonne magon we bringan
Drihtne unforwealwodne wæstm godra weorca.
 139. Gemunon we symle þæt we þa god don þe us Godes bec
læraþ, þæt is þonne, fæsten and halige wæccan, &
ælmessylena æfter urum gemete; & mid manegum oþrum gastlicum
mægenum we magon geearnian þæt we urum Drihtne bringaþ godra weorca
swetne stenc.
 143. Maria seo þe sæt be Hælendes fotum þæt heo wolde
geheran his word & his lara, heo tacnaþ þa halgan cyricean on þære
toweardan worlde, seo biþ gefreolsod fram eallum gewinnum, & heo biþ on
þære sceawunga anre þæs heofonlican þremmes, & heo resteþ on
onsyne ures Drihtnes, & hine hereþ unablinnendlice.
 148. Þæt cyþde Iohannes se godspellere, þæt he geherde
engla þreatas Gode lof singan, & þus cweþan, Wyrþe þu eart,
Drihten God, þæt þu onfo wuldor, & are, & mægen, &
bletsunga, & dæda þancunga, ealra þinra gesceafta þe þu
gesceope, on heofenum & on eorþan, æfter þinum willan.
 153. Lazarus, þe Crist awehte þy feorþan dæge þæs
þe he on byrgenne wæs ful wunigende, he getacnaþ þysne middangeard, se
wæs mid þon gewunon þære heofogoston gewemmednesse synna & mana
full.
 156. Efne swa seo hefige byrþen siteþ on þæm deadan
lichoman þære byrgenne & þæs deaþes, & hie se stan &
seo eorþe þrycce, swa sæt þonne seo unaræfnedlice byrþen synna on
eallum þysum menniscan cynne ures Drihtnes Hælendes Cristes.
 160. Nu we sceolan onherian Marian þære þe smerede
Hælendes fet, & mid hire loccum drygde; þæt is þonne, þæt we
sceolan god weorc wyricean, & rihtlice libban, þonne fylge we Drihtnes
swæþe, þæt is gif we oþre men teala læraþ, & hie be urum
larum rihtlice for Gode libbaþ, þonne bringe we Drihtne swetne stenc on
urum dædum & larum.
 165. Swa Paulus se apostol cwæþ, Drihtnes fet we magon
smerian, gif we willaþ oþrum geleaffullum teala don, & helpan þæs
earman se þe bet mæge, & beon symle efenþrowgende oþres
earfoþum, swylce eac on oþres gode beon swiþe gefeonde.
 169. Cwæþ se godspellere þæt Iudas wære swyþe
gebolgen for þære smerenesse; he cwæþ þæt nyttre wære
þæt hie man gesealde to þrim hunde penega, & þa þonne gedælde
þearfendum mannum.
 172. Iudas hæfde onlicnesse þara manna þe willaþ Godes
cyricean yfelian & strudan, & hwæþere se þe wæs lareow, &
soþfæstnesse bysen, & cining ealre clænnesse, forlet mid him beon
þone godwracan þeof.
 175. Ac mid þære bysene, he gecyþde þæt soþfæste
men habbaþ mid him þeofas & synfulle men; & hwæþere hie
sceolan heora yfel geþylde arefnan on him selfum.
 178. Crist us onstealde geþyldelice bysene; ne cwæþ he na to
Iudan, þis þu cwist for þinre gitsunge & for þinre stale; ac he
cwæþ, Læt þis þus wesan, god weorc heo wæs wyrcende in me.
 181. Mid þyssum wordum he gecyþde þæt he wolde beon
swyltende; he cwæþ, Symle ge habbað þearfan, ac ge me symle nabbaþ.
 183. Ne biþ seo halige cirice næfre buton þearfan.
 184. Þa ane men habbaþ Crist on heora heortan, þe geteode
beoþ to þon ecean life.
 185. Crist sylfa cwæþ, Symle ge me habbaþ mid geleaffullum
mannum ondweardne, þurh þone mægenþrym minre godcundnesse;
hwæþere seo beholene ondweardnes ne gewat from us.
 188. Manige men hine habbaþ þurh þæt halige fulwiht, &
þurh rihtne geleafan Cristes onsægdnesse, þe we æt þæm weofode
nimaþ; ac þa men þa þe on woh lifiaþ, nabbaþ hie na Crist on heora
heortan, ac hie gearwiaþ deoflum eardunga, & him selfum ece wite.
 192. Cwæþ se godspellere, þa ealdormen þara sacerda
þohtan þæt hie woldan Lazarum ofslean, & þa unlædan noldan
geþencean þæt Drihten hine mihte eft aweccean, swa he hine ær of
sawle deaþe awehte þurh þone mægenþrym.
 196. Matheus se godspellere sægde, þa Hælend wolde
genealæcean Gerusalem, þa com he ær to Betfage.
 197. Wel þæt gedafenode þa he of heofenum to eorþan cwom,
þæt he wolde þrowian for þis mennisce cynn, & þære tide
nealæhte ure alesnesse.
 199. Betfage, se tun, getacnaþ þa halgan cyricean on þære
biþ sungen þæt halige geryne, & men þær heora synna andettaþ,
& him þær forgifnesse biddaþ.
 202. We gehyrdan ær þætte Hælend sende his twegen
þegnas; þa tacniaþ halige lareowas, þæt hie sceolan þurhwunian on
rihtum geleafan & on fulfremedlicum weorcum, & hie sceolan læran
Godes lufan & manna, buton þæm twam ne mæg nan man becuman to
þæm ecean life.
 206. He cwæþ: Gaþ on þa wic þe beforan inc stondeð.
 207. Hwæt Drihten þa cynelican burh forhogodlice naman nemde;
forþon oft wic beoþ on manegum stowum medmyccle gesette; seo ceaster
þonne wæs heh & aldorlic; ah forþon Crist þa mycclan burh &
þa halgan Gerusalem swa forhogdlice nemde, forþon þe þa burhware him
wæron for heora ungeleafan & mandædum swiþe forhogde &
ungecorene.
 213. & eac he wiste þæt wite þæt him toweard wæs,
& þæt þæt seo burh sceolde abrocen weorþan & bereafod, swa
he his apostolum sægde, þa hie emb þone þrym & emb þa
fægernesse þæs temples & ðære burge to Criste spræcan,
& cwædan þæt hit wære þrymlic geweorc & fæger.
 218. Drihten him þa ondswerede & cwæþ, Hwæt ge nu
geseoþ ealle þa fægernessa þissa getimbra, soþ is þæt ic eow
seccge; þæt þæt geo weorþeð for þyses folces synnum &
mandædum, þæt ealle þas getimbro beoþ toworpene, & her ne bið
forlæten stan ofor stan, þæt ælc ne sy fram oþrum adon.
 222. Swa swa hit seoþþan gelamp <foreign>xl</foreign> wintra æfter þon ðe
hie Crist on rode ahengon, & for manna hælo lichoman deaþ he
þrowode.
 224. A he onbad, þurh þa mycclan geþyld, þæt feowertig
wintra hweþer hie gecyrran woldan, oþþe ænige hreowe & dædbote
don þæs mycclan yfeles & manes, þe hie wið heora Drihten gedydon,
& eac wiþ manige his haligra.
 228. Þa he þa geseah þæt hie nænige bote ne hreowe don
noldan, ah hie for þon heora yfelum þurhwunedon, Drihten þa sende on hie
maran wræce þonne æfre ær ænigu oþru gelumpe, buton Sodomwarum
anum.
 231. Þæt wæs þonne þa Titus com mid Romana herige,
& him wræc þæt hie heora cyning on rode ahengon.
 233. Þa leode þa flugon þa hie þone here toweardne wiston
on þa burh Gerusalem.
 234. Titus þa se casere embsæt þa burh utan mid herige,
& þær lange gewicode, oþþæt hie hungre swultan þe on
þære byrig wæron; and hie for þæm hungre þa burh werian ne
mihton, ac se casere hie þa abræc, & þæs folces þæne
mæstan dæl ofslog.
 238. Wæs þara manna eallra þe þær ofslegene wæron
& hungre swultan, mid wifmannum & wæpnedmannum, endleofan siþum
hund teontig þusenda; & þa hi gyt genaman þæs folces þe
þær to lafe wæs, & him selost licodan, hund teontig þusenda, and
mid him læddon on hæftned; & ehtatyne syþum hund teontig þusenda
hi tosendon, & wið feo sealdon wide into leodscipas.
 244. Ealles þæs folces wæs, þe se casere Titus innon
Ierusalem beferde, þrittigun syþum hund teontig þusenda, & þæt
eal for Godes wræce fordyde, & þæt land gesetton swa hie sylfe
woldon.
 248. Wæs þæt wite swa strang, swa Godes geþeld ær
mycel wæs.
 249. Drihten cwæþ to his þegnum, Gyt gemetaþ eoselan
gebundene & hire folan, lædað hine to me.
 250. Hwæt tacnaþ se eosel þe Drihten Crist on sittan wolde,
buton þæt geleaffulle folc Iudea, and eac oþor manig þa þe beoð
Gode underþeodde on godum willan, & þæs wyrþe beoþ þæt hie
heofon cining on heora heortum beran?
 254. He hie gereceþ to eallum godum, and he hie gelædeþ on
sibbe gesyhþe; forþon þære burge nama þe is nemned Gerusalem is
gereht sibbe gesyhþ, forþon þe halige saula þær restaþ.
 257. He cwæþ þæt his þegnas dydon swa he him bebead.
 258. Cuþlice þæt tacnaþ þæt þas lareowas ne sceolan
Godes domas nawþer ne na wanian ne ne ecan, buton swa hie God sylf gesette.
 260. Þa lareowas sceolan heora agenne lichoman swencean on
forhæfdnesse, & godes lifes bysene onstellan þæm þe him
æfterfylgeon, & Drihtnes weg gegearwian to heora modum.
 263. Hwæt tacnaþ seo menigo þe þær beforan ferde, buton
þæt Iudisce folc on þæm wæs se halga heap hehfædera &
witgena, þa þe Cristes tocyme wiston & foresægdon, & þa wundro
þe he worhte, & his þrowunga, & his æriste, & his
upastignesse.
 267. Ealle hie cleopodan & cwædon anre stefne: Hælend,
Dauides sunu, þu eart gebletsod, þu þe come on Drihtnes naman, hæl us
on þæm hehstan.
 269. Þæt æfterfylgende weorod tacnaþ ealle þaþe
seoþþan æfter Cristes cyme wæron to gode gecyrrede.
 270. Nu þonne sceolan cleopian ealle geleaffulle mid clænre
heortan & mid hlutrum gebedum, & mid lare haligra gewreota, þa þe
hine lufian & ongelyfan.
 273. Hie cwædon, hæl us on þon hehstan, efne swa swa hie
openlice cwædon, Hæle us on eorþan, þu þe godcund mægen hafast
on heofenum.
 275. Eac us is to ongytene þæt hie cwædon, Hæl us on
eorþan we þe synt on lichomum lifgende, & eac þa þe on helle synt
biddaþ þinre onlesnesse & þinre hælo, & swa dydon fram fruman
middangeardes.
 279. Wel þæt gedafenode þæt þæt ærre folc
cwæde & eac þæt æfterre, Gebletsad þu eart, þu þe come on
Drihtnes noman; forþon hit wæs an geleafa & an hiht on þa halgan
þrynesse ær Cristes tocyme.
 282. & æfter þon we singaþ rihtlice on his lof, Hæl
us on þæm hehstan.
 283. Eal seo stihtung wæs gefremed on þære soþan
onflæscnesse for gefyllnesse þæs heofonlican eþles.
 285. Þa halgan ær Cristes cyme on hine gelyfdon, & hine
lufodan, & hine toweardne sægdon, & mid his þrowunga hie wurdan
alesde of helle wite, & mid his æriste gehælde.
 288. We þonne synt þe þær æfter fylgeaþ; & we
witon eall þis þus geworden, forðon we sceolan on hine gelyfan, &
hine lufian, & we eac witon þæt he is toweard to demenne, & þas
world to geendenne.
 291. Nu we habbaþ myccle nedþearfe þæt he us gearwe
finde.
 292. We witon ful geare þæt we sceolan on þisse sceortan
tide geearnian ece ræste, þonne motan we in þære engellican blisse
gefeon mid urum Drihtne, þær he leofað & rixað abuton ende, on
ecnesse, Amen.

END_TEXT
START_TEXT

HomS 22 (CenDom 1)
B3.2.22.
In Cena Domini: Assmann 1889, 151-63.



 2. Sægeð on ðysum bocum be ðære arwurðnysse þyses
halgan dæges and be ðære unasecgendlican mildheortnysse ures drihtnes
hælendes Cristes, hu arfæstlice he on ðysum dæge manncynne
eadmodnysse bisne onstealde.
 5. Swa he us æghwylces godes bisne beforan onstealde, dyde he,
swa se soða lareow don sceolde.
 5. He æghwæðer ge he us mid his wordum lærde, ge eac mid
his bisenum beforan tacnode, hu we don sceoldon.
 7. Þonne wæs on ðysum dæge, þætte ure drihten
ælmihtig god hine sylfne to ðan geeadmedde, þæt he to manna fotum
onhnah and his þegna fet þwoh, swa we nu heræfter geheran magon, hu
arwurðlice se eadiga godspellere Sanctus Iohannes, se ðe synderlice Cristes
dyrling wæs, þa drihtenlican þenunge æfter þysse endebyrdnysse
sægeð and þus cweð: <foreign>Ante diem festum paschæ sciens Iesus, quia
venit hora, ut transeat ex hoc mundo ad patrem</foreign>, ær ðam symbeldæge
þæra eastrona, þe hi on ðære ealdan æ weorðodon, þa wiste se
hælend, þæt seo tid com, þæt he of ðysum middanearde on heofonas
to godfæder feran wolde, þanon he næfre sona wæs þurh his þa
ecan godcundnysse.
 18. He drihten wolde ærest her on middaneard gebreman and
geweorðian þa Iudeiscan æfter þære wisan, þe on ðære ealdan
æ beboden wæs, and þonne wolde þære ende gesettan and þonne
wolde eac þysse niwan frymð gesettan, þa we nu weorðiað on drihtnes
ciricum, þæt is þæt he wolde his sylfes lichaman and his blod
gehalgian manncynne to hælu and to life.
 23. Sceolon we þæt witan, þætte se halga lichama ures
drihtnes, þe we nu on cirican þicgað, þæt is þæt halige husul,
þætte þæt wæs ærest on ðysum dæge gehalgod mancynne eces
lifes to wedde, forðan æghwylc þæra manna, se ðe þam rihtlice
onfehð, æghwylc þæra onfehð eces lifes wed.
 28. <foreign>Cum dilexisset suos, qui erant in mundo</foreign>, He drihten lufode
his þa halgan, þa ðe on ðysum middanearde wæron.
 29. Rihtlice þæt is gecweden, forðan þe he ða lufan to
ðæs forð wið heo gecydde, þæt he efne lichamlicne deað for
heora hælo geðrowade.
 31. Þa gefylde he sylf þone cwide, þe he ær cwæð:
<foreign>Maiorem namque hac dilectione nemo habet</foreign>, He cwæð: Ne mæg nan man
wið oðerne maran lufan gecyðan, þonne þæt hwylc mann his sylfes
feorh for his freond sette.
 35. Hwæt, he þonne þa lufan ure drihten swiðe healice
wið eall mancyn gecydde, þa he, swa ic ær sæde, se heofonlica cyning
for ealra manna hælu lichamlice deað geðrowade.
 37. Forðan we sceolon nu þære micclan lufan urum drihtne
singallice þancian, æghwæðer ge mid wordum, ge mid dædum, ge eac
mid ealre heortan meagolnysse.
 40. <foreign>In festivitate Iudeorum facta est cena domini</foreign>, On Iudea
symbelnysse wæron geworden drihtnes æfengereordu.
 41. And se hælend wæs hlionigende æt ðam gereordum mid
his apostolum and mid heom mete þigde.
 43. Þa wæs se ealda feond his inwites and his facnes swiðe
gemyndig.
 44. Sænde þa hine sylfne on ðæs mannes heortan, þe
Iudas wæs gehaten, and hine lærde, þæt he sceolde drihten to deaðe
belæwan.
 46. Wæs he þes ilca Iudas þa mid þam hælende æt
ðam gereordum.
 47. And he wæs ær on ðæra twelf apostola rim geteald,
ær he þa hine sylfne swiðe earme and unlædlice of ðære gemanan
and of ðære gemynde ealra godes gecorenra adwæscte and adilgode, þurh
þæt þe he mid his þweorre heortan þone wealdend and þone heorde
heofonas and eorðan swiðe arleaslice on synfulra manna handa to cwale
gesealde.
 52. He cwæð se godspellere, þæt se deofol hit sænde on
ðæs mannes heortan, þe Iudas wæs gehaten.
 53. Næs na, þæt se feond him openlice utan to spræce
þurh earena gehyrnysse, ac his heortan and his modgeðanc innan to ðan
lærde and scynde, þæt he hine drihten to deaðe belæwde.
 56. And eall þæt se deofol þær mynte manncynne to ðam
mæstan yfele gedon, eall þæt eft mancynne to ðam mæstan gode
geeode, forðan ðe ure drihten þurh his lichamlice þrowunge us ealle of
ecum deaðe generede.
 59. <foreign>Sciens, quia omnia dedit ei pater in manu sua</foreign>, He wiste,
þæt him godfæder eall on his handa and on his anwealde gesealde.
 61. Ealle godcundlice gesceafta standað on drihtnes gewealdum,
forðan ðe he is se ilca god, se ðe ealle gesceafta gesceop and geworhte.
 63. Ealle þing he ætsamne gesihð and sceawað and ealle
þing him beoð opene and cuðe.
 64. Nis æniges mannes modgeðanc to ðæs deagol, þæt
hit him behyded sy.
 66. He drihten þæt ongeat and geseah, þæt se deofol
þone Iudas lærde, þæt he hine belæwde.
 67. Ac þæt he þeah hwæðere geðyldelice abær and
gemetfæstlice scirde, forðan þe he þæt wiste, þæt hit æfter
his geteohhunge agan sceolde.
 69. Wiste he, þæt he on his sylfes gewealdum and on his
godcundre mihte hæfde æghwæðer ge ðone læwend, ge ðone
lærend, ge eac þa sylfan, þa ðe hine eft afengon, be eallum þam he
don mihte, swa swa he wolde, and he wiste, þæt he heo ealle hæfde on
his anwealde.
 73. And eall þæt yfel and ealne þone nið, þe heo wið
hine gefremedon, eall he drihten þæt þurh hine sylfne mancynne to gode
gecyrde, forðan ðe godes miht is, þæt he ana mæg æghwæt to
gode gecyrran.
 76. <foreign>Et quia a Deo exivit et ad Deum vadit</foreign>, And he wiste, þæt
he fram godfæder on middaneard asended wæs and þætte he eft to
godfæder feran wolde.
 78. Soðlice þeah ðe he drihten us hider on middaneard
eadmodlice gesohte on menniscne lichaman, hwæðere swa þeah he englas
blissode on he rice and him þær wuldre and gefean heold.
 81. And þeah ðe he eft of ðysum middanearde to godfæder on
heofonas ferde, hwæðere he her on worulde mid his gecorenum wunað,
forðan his mihte synt, þæt he æghwær sy and he þurh his
godcundnysse æghwær andweard bið.
 85. <foreign>Surgit a cena et posuit vestimenta sua</foreign>, He ða aras se
hælend, cwæð þa se godspellere, fram þam gecorenum and his hrægl
asette.
 87. He cwæð, þæt he his hrægl asette.
 87. He mænde, þæt he hit on anre stowe alede.
 88. Mid þy he getacnode, þæt he wolde his þone halgan
lichaman on deað gesettan for ealles mancynnes hælu.
 90. He hwæðere eft þone ilcan lichaman swiðe wlitigne and
wundorlicne gefremede þurh his þa halgan ærist.
 91. <foreign>Et cum accepisset linteum, praecinxit se</foreign>.
 92. He ða onfeng line and hine mid begyrde, þæt is, þæt
he onfeng þære mæstan strengðu, mid þære he þysne middaneard
alysde.
 94. And we eac witan, þæt þæt bið þegnes riht,
þonne he wile teala þenian, þæt he hine sceal to ðan gyrdan and
gearwian, þæt he mæge oðrum mannum gedafenlice þenian.
 96. To ðan se heofonlica cyning ælmihtig god us hider on
middaneard gesohte on menniscum lichaman, þæt he us wolde þurh his
tocyme ece lif þenian and forgeofan, swa he gedyde þurh his þa halgan
þrowunge and þurh his þa eadmodan lare, þe he mancynne her on
middanearde sæde and cydde.
 101. <foreign>Deinde misit aquam in pelvem</foreign>, He ða het geotan wæter on
mundleow and ongan his þegna fet þwean and þæran mid þy line, þe
he wæs begyrded.
 103. Hwæt, he drihten on ðysse dæde þa his word and
þone his cwide fægere gefylde, þe he ær sylf cwæð: <foreign>Non veni
ministrari, sed ministrare</foreign>, He cwæð: Ne com ic na to ðan on middaneard,
þæt ic wolde, þæt me menn þenedon, ac þæt ic wolde mannum
þenian.
 107. On ðære eadmodlican bisene is æteowed, þæt men
sceoldon him betweonon beon eadmode and þætte seo idele oferhygd þyses
middaneardes sceal beon geflemed þurh þa eadmodnysse þæs þenigendan
Cristes.
 110. <foreign>Venit ergo ad Simonem Petrum</foreign>, He ða com to his ðegne,
þe Petrus wæs gehaten.
 112. Næs na, þæt he latost to him come, ac he ealra
ærest to him eode, and he ærest æt him ongan heora fet þwean,
forðan ðe he wæs þæra apostola ealdorman.
 114. Geearnode he þy syððan, þe he drihten heora ealra
modgeðances cunnode and be him sylfum hi ealle befran, hwæt hi wendon,
þæt he wære.
 116. Þa cwæð Petrus him to andsware: <foreign>Tu es Christus, filius
Dei vivi</foreign>, þu eart Crist, þæs lifigendan godes sunu.
 118. Þa on ðære drihtenlican andetnysse geearnode he þone
ealdordom ealra godes ciricena and þa cægian heofona rices.
 119. He drihten com to Petre, swa ic ær sæde and wolde his
fet þwean.
 121. Þa cwæð he Petrus to him: Hu mæg þæt, min
drihten, swa beon, þæt þu mine fet þwea?
 122. Efne swa swa he cwæde: Ic eom þurh mine tydderlice gecynd
lichamlic man and þu eart ece god ealra gesceafta.
 124. Nis þæt forðan gedafenlic, þæt þu to minum fotum
onhnige.
 125. Cwæð he Crist to him: þæt þæt ic her do, nast
þu þæt geta, for hwan ic swa do; þu hit þonne wast hwæðere
æfter þysum and ic hit þe gesecge.
 127. He drihten geseah forhtian þæs his þegnes mod for his
þære eadmodlican þenunge.
 128. Þa trymede he hine mid his þa gewunelican arfæstnysse,
þæt he geðyldelice bidan sceolde, hwænne he him eft þæt geryne
gesæde þære eadmodlican þenunge.
 131. Þa cwæð him Petrus to: <foreign>Non lavabis mihi pedes in
aeternum</foreign>, Min drihten, ne þwehst þu næfre mine fet.
 132. He forhtade, swa ic ær cwæð, for ðære drihtnes
eadmodnysse; þuhte him þæt wundorlic and egeslic, þæt se heofonlica
cyning to his fotum onhnigan sceolde.
 135. Se man ana wæs, þætte eadmodnysse wiðsoc and
hwæðere for hyrsumnysse geðafode.
 136. Cwæð him to se hælend: Gif ic ne þwea þine fet,
þonne nafast þu dæl mid me.
 137. On ðysum is gecyðed, þæt seo onðwægennyss
þæra fota gastlice tacnað gehwæðer ge lichaman clænnysse, ge eac
sawle, efne þan gelicost, þe he cwæde: Gemune þu and onget, þæt
ælc þæra manna, se ðe æfter þysse worulde mid me on heofona rice
eardian sceal, þæt he þonne sceal nu ær þurh minne fultum and
þurh mine geofe fram his synnum geclænsod beon, þa cwæð he Petrus
to him: <foreign>Domine, non tantum pedes meos</foreign>.
 144. Drihten, næs na þæt an, þæt þu mine fet þwea,
ac þu eac þweh mine handa and min heafod.
 145. Efne swa swa he cwæde: Nu ðu, drihten, þus egeslice
beotast, þæt ic elles næbbe dæl mid þe, buton þu mine fet
þwea, nis nu ænig dæl mines lichaman, þæt ic þe wiðsacan
wille, þæt þu hine þwea, ac þu hine ealne þweh.
 148. Þa cwæð he Crist to him: Se man, se ðe aþwægen
bið, ne bið him þæs þearf, þæt hine man eft þwea, ac he
þonne bið eall clæne.
 150. Hwæt mænde he drihten on ðam wordum?
 151. Hwæt, we witan, þæt ne bið ænig man to ðæs
clæne aðwægen, þæt he þæs hwæðere næbbe þearfe,
þæt he hine eft þwea.
 153. Ac he mænde, swa ic ær cwæð, þa gastlican
onþwægennysse, þæt is þæt halige fulwihtes bæð and synna
forlætennysse, forðan se man, se ðe rihtlice gefulwad bið, se bið
eall clæne.
 156. Ne sceal hine man eft fulwian, ne þæt alefed nis.
 156. Ac þa synna and incan, þe him syððan gelimpað,
þonne sceal he ða þurh clæne andetnysse and þurh medeme bote and
þurh his tearas hi eft aðwean, þæt he eft þurh þæt clæne
geweorðe.
 159. <foreign>Et vos mundi estis, sed non omnes</foreign>, and ge syndon clæne,
cwæð he Crist to ðam his þegnum, næs na hwæðere ealle.
 161. Her on ðysum cwide wæs þæra apostola toscadennys.
 162. Ealle hi wæron clæne buton Iudas ana.
 162. He wæs læwa and myrðra and furðon he hine sylfne
swiðe unlædlice mid grine aheng and awyrigde and swa ungesæliglice to
ecan deaðe and to ecum witum wæs geniðerad.
 165. Forðan he drihten þæt cwæð, þæt hi ealle
næron clæne, forðan þe he þæt geare wiste, hwylc heora þæt
wæs, þæt hine belæwan mynte, swa he æghwilcne ænne man
sceawað, æghwæðer ge ða dæda utan, ge eac ða heortan and
þone modgeðanc innan, <foreign>Postquam ergo lavit pedes eorum</foreign>.
 169. Æfterþan þe se hælend þa hæfde heora fet
geþwagen, þa onfeng he eft his hrægle and hine mid gegerede.
 171. On ðam wæs getacnod, þæt æfterþam þe he ure
drihten for ealles mancynnes hælu lichamlice deað geðrowade and he
þysne middaneard aðwoh and generede mid his þy deorwurðan blode,
þæt he þa eft onfeng his þam unwæmman gegerelan, þæt is his
þam halgan lichaman, þe he ær for manna hælu on ðrowade, þone he
eft wundorlicne and undeadlicne gefremede þurh his þa halgan ærist.
 177. <foreign>Et cum recubuisset iterum, dixit eis: Scitis, quid fecerim
vobis</foreign>, þa se hælend hine þa gegered hæfde, þa gesæt he eft
æt ðam gereordum and to ðam apostolum cwæð: Witan ge, hwæt ic
eow dyde?
 180. Ic wolde mid þam gecyðan, þæt ge þæt wisten, nu
ic eowre fet þwoh, þe eower drihten and eower lareow eom, þæt eower
sceal æghwylc oðres fet þwean.
 182. And ic eow þæt dyde to bisene, þæt ic me to ðam
geeadmette, þæt ic eow nu mid eadmodnysse þenade, þæt eower
æghwylc sceal swa oðrum mid eadmodnysse þenian.
 185. On ðysum cwide us is openlice gecyðed and æteowed,
þæt we þæs habbað miccle nedþearfe, þæt we symle tiligen on
æghwylce tid mid ælmihtiges godes fultume, æghwæðer ge geonge ge
ealde, ge heane ge rice.
 188. Þæt we sibbe and lufan and eadmodnysse us betweonan
healden and þæt ure æghwylc on oðres god fægnige and æghwylc
oðrum to gode fultumige and eac þætte æghwylc man wið oðerne
arful sy, ge on wordum, ge on dædum, ge on ðeningum, ge on ælcum
þæra goda, þe he him to are gecweðen oððe gedon mæge.
 193. Eac swylce we sceolon þysne cwide swa ongytan, þæt we
on ðam gemete, þe he drihten us ure synna forlæteð þurh andetnysse
and þurh bote, þæt we þonne sceolon swa urum þam nextan forlætan
ealle þa eornesse and þa æfþancan, þe hi wið us gewyrcað.
 197. Ac uton nu tilian, þæt we don æfter þære
drihtenlican bisene, swa he us bebead.
 198. Uton we æghwæðer ge ealle are, ge ealle eadmodnysse on
urum dædum healdan and don wið ure þa nextan, þæt is wið ealle
men, þe gefulwade syndon.
 200. And uton forlætan and forgeofan ealle þa æfðoncan
and þa eornesse, þe oðre men wið eow gefremmen.
 202. <foreign>Amen, amen dico vobis: Non est servus maior domino suo</foreign>,
Soð is, soð is, þæt ic eow secge, cwæð se hælend to ðam his
þegnum, þæt se þeowa ne bið þonne betera, ne þonne riccra,
þonne se his hlaford, ne se ærendraca þonne selra, ne ðonne wurðra,
þonne se ðe hine sendeð.
 206. Efne swa swa he cwæde: Huru ge synd þonne beteran, þe
ic, þe eower drihten and eower lareow eom.
 208. Nu ic þæt ne forhogode, þæt ic eow þus mid
eadmodnysse þenode, þæt eower þonne þæt ne sceal ænig
forhycgan, þæt he oðrum mid eadmodnysse þenige æghwæðer ge
ðas þenunge, ge ælce þæra þe he him to gode geðenian mæge.
 211. Nu ge þas þing witan, eadige ge beoð, gif ge heo
gelæstað.
 212. Soðlice þa menn beoð eadige, þa ðe godes bebodu
gefyllað, forðan ðe hi onfoð ecere mede and ecum gefean æfter
þysum life.
 214. He drihten wat, hwa his æ healdeð and hwa þa
begangeð, swa he sylf heræfter to his apostolum be ðam cwæð: <foreign>Non
de omnibus vobis dico</foreign>, Ne cweðe ic na þas þing be eow eallum; ic wat,
hwæne ic geceose.
 217. On ðeosum wordum se ungesæliga Iudas wæs openlice
oncunnen, se ðe þurh his inwit and þurh his facen ælmihtigne drihten
to deaðe gesealde, þæne þe is mennisces cynnes alysend and ealra
gesceafta reccend and hyrde.
 221. He cwæð se hælend be ðam ilcan Iudan: <foreign>Qui manducat
mecum panem</foreign>, He cwæð: Se man, se ðe þigeð þysne hlaf mid me, he
ahefð his helan wið me.
 223. Wa ðam þe þurh þæne bið mannes sunu to deaðe
geseald.
 224. Miccle him wære betere, þæt he næfre on ðas
woruld acenned ne wære.
 225. Efne swa ungesæliglice se ungetreowa Iudas þam lareowe
deað sætade, swa him eall his lif to ungesælðum and to ermðum
wearð.
 227. <foreign>Amen, amen, dico vobis, quia unus ex vobis me tradet</foreign>, Soð
is, soð is, þæt ic eow secge, þæt eower an me to deaðe selleð.
 229. Openlice he drihten beforan him eallum sæde þætte
Iudas wende, þæt þam hælende bemiðen wære, and swa dysigne and
swa heardre heortan, þæt he þæs hwæðere nænige hreowe dyde,
ne nænig andgit hæfde.
 232. Þa locedan þa discipulas him betweonan and wæron on
heora modgeþance swiðlice afyrhte and gedrefde, swa hit nænig fyren
wæs, and ymb þæt þohton, be hwylcum heora he þæt word
gecwæde.
 235. Wiste he drihten ana, hwa his læwend and myrðra wæs,
swa swa him nan þing bemiðen beon mæg.
 236. Þa wæs þara discipula an ofer þæs hælendes
bearm hlionigende.
 237. Wæs þæt þes ilca Iohannes, se ðe þis æfter
endebyrdnysse sægeð, lufade hine se hælend synderlice.
 239. Þa becnade Sanctus Petrus him, þæt he sceolde æt
ðam hælende geacsian, be hwilcum heora he þæt word gecwæde,
willnedon þa apostolas symle æghwylc riht and soðfæstnysse to
witanne.
 242. And hi miccle ma drihtnes wordum gelyfdon, þonne him sylfum,
forðan heora æghwylc be heom sylfum synderlice þus cwæð: <foreign>Numquid
ego sum, domine</foreign>, Ac ic hit, drihten eom?
 244. Butan Iudas ana, he swigade lengest, forðan þe he wæs
on his wordum þam oðrum swa ungelic, swa he wæs on his geearnungum,
þeah ðe he ealra latost and eac bealdlicost cwæde: <foreign>Numquid ego sum,
rabbi</foreign>, Sægest þu lareow, þæt ic hit sy?
 248. Þa cwæð he Crist him to andsware: <foreign>Tu dixisti</foreign>,
þæt þu cwæde.
 249. Þa hlionode Sanctus Iohannes ofer þæs hælendes
breost, swa ic ær sæde, acsode hine þa and him to cwæð: Min
drihten, hwylc ure is þæt, þæt þa dæde gedon mynteð, þæt
he ðe belæwe?
 252. Þa andswarode him se hælend and him to cwæð: Se hit
is, se ðe ic þysne bedeptan hlaf ræcan wille.
 254. Bestang þa þone hlaf, þe he him on handa hæfde, on
þæt sealtfæt, þe him beforan stod, and þa sealde þam
Scariothiscan Iudan and he hine þa sona ætt.
 256. And æfter þam breades sticce eode him on þæt
wiðerwearde deofol.
 257. And he þa sona þanon ut gewat, swa he syððan fram
eallum his ræde gewiten wæs.
 258. Þa ongan he drihten heom endleofenum openlice his þa
halgan þrowunge secgan and eall þa þing, þe he wolde and geteohhad
hæfde, þæt be him geweorðan sceolde.
 261. Sægeð man eft to merigenne, hu þæt geworden
wære.
 262. Ac uton nu geþæncan, men, be ðære bysene, þe se
hælend þam Scariothiscan Iudan þone hlaf sealde, þæt us is on ðam
micel wærlicnys getacnad and æteowed on ðære onfangennysse ures
drihtnes lichaman, þæt is þonne þæs halgan husles.
 265. Uton forðan tilian, þæt we syn clæne and unwæmme
þam to onfonne, swa swa þa oðre apostolas wæron, næs na swa swa
Iudas wæs, to þan þæt we magon and moton beon dælneomende godes
rices mid urum drihtne hælende Criste, se ðe ealle þas þing for
mancynnes lufan and hælu mildheortlice abær and gemetfæstlice
aræfnede.
 270. God us gefultumige, þæt we to him becuman moten, se ðe
leofað and rixað a on ecnysse god, Amen.

END_TEXT
START_TEXT

HomS 23 (CenDom 2)
B3.2.23.
In Cena Domini: Bethurum 1957, 366-73 (App. I).



 4. Mine gebroðru ða leofestan, ge sculon to soðon ðis
witan, hwanon wære ongunnen ærest þeos bisne, þæt biscopas ut
adrifon of cyrcan sinfulle men on þam Wodnesdæge þe we hatað <foreign>caput
ieiunii</foreign>, þæt is, Lengtenes heafod, & æfter gefilledre wurðre
dædbote on þunresdæg ær Eastron, þæt is on ðisum dæge, eft
underfengon into circan þa ylcan sinfullan.
 10. Soðlice þa ða ure Drihten, þe is ælmihtig God,
gesceop þone forman man Adam, he gesceop hine ealne haligne & rihtwisne
& undeadlicne.
 12. Seo halignis & rihtwisnis & seo undeadlicnis didon Adam
habban Godes silfes anlicnysse & gelicnesse.
 14. And forðan cwæð God ærðam he gesceope Adam: Uton
wircan man to ure anlicnisse & gelicnisse; þæt is uton wircan man
haligne & rihtwisne & undeadlicne.
 16. And þas his anlicnesse us bebead Drihten to habbenne þa
ða he cwæð on his godspelle, <foreign>Estote sancti, quia et ego sanctus sum</foreign>;
þæt is, Beoð halige, forðon ic eom halig.
 19. Eornostlice forðan þe God gesceop Adam swa godne & swa
haligne, we rædað þæt he asende hine into neorxnawange to þam
þæt he him ðær on tilian sceolde & his gyman.
 22. Soþlice on ðam ilcan neorxnawange him forgeaf Drihten ealne
wuldor.
 23. Ðær he geseah englas & wið hig spræce, &
næfre he ne swulte, gif he ne singode.
 24. Ðær he gehyrde Drihten silfne wið hine sprecende &
him bebodende swilce gehirsumnisse þæt he næfre ne æte of ðam
treowe ingehydes godes & yfeles.
 27. Ac þa on ðære ylcan tide þe Adam þis bræc &
wið God singode, þa adraf hine Drihten, þe is bisceop ealra bisceopa, of
neorxnawange & him to cwæð: On swate ðines andwlitan þu scealt
ðines hlafes brucan.
 30. Ac hwæt dide Adam siððan he wæs adræfed of
neorxnawange?
 31. Gewislice he dide swyðe lange dædbote geond syx hundred
geara fæc & þonne gyt mare.
 33. Æt nyhstan æfter his forðsiþe he wæs asend on
hellicne cweartern, þær he lange tyd heofode & besargode þæt he
for his gilte forleas neorxnawang.
 35. And swa lange he wæs ðær besargiende &
behreowsiende, oð þæt ure Drihten Hælend Crist, se ðe is ealra
bisceopa bisceop, hine unband þurh his halgan ðrowunge & hine alysde of
witum hellicra ðeostra & him eft ageaf neorxnawang.
 39. Eornostlice, gebroþru mine þa leofestan, we bisceopas
beoð ures Drihtenes Hælendes Cristes speliendas on þisum middanearde,
& we beoð asende & gehadode on his stede.
 42. & forðan us geaf Drihten æfter þam apostolum anweald
manna sawla to bindenne & to unbindenne & bebead us þæt we þa
godan men getimbrion & aræron on Godes huse, & þæt we þa
synfullan awyrtwalion & ut flymon of circean, þæt is, of Godes huse.
 46. Soðlice þus cwæð Drihten þurh Hieremian his witegan
to ælcum bisceope: Efne ic gesette þe ofer þeoda & ofer ricu,
þæt ðu awirtwalie & getimbrie & utflime & arære on Godes
huse.
 49. Understandað, leofan men, mid godum wyllan þæt þæt
we eow willað secgan.
 51. Forðon sende God ælmihtig Adam into neorxnawange, þæt
on ðam ylcan neorxnawange wurdon acennede ealle þa gecorenan & þæt
hi ðonne wircan sceoldon Godes wyllan oð to þære fullan ylde &
þanon faran to þam heofenlican eðle.
 54. And gewislice swa hig diden gyf Adam ne agylte.
 55. Mine gebroðru, þa ylcan bisne ures Drihtenes Hælendes
Cristes we biscopas habbað on circan, & þa synfullan habbað Adames
bisne.
 58. Witodlice, swa swa Godes sunu lædde Adam haligne &
rihtwisne into neorxnawange, swa eac we & oðre Godes sacerdes lædað
men into cyrcan þe beoð gehalgode & gerihtwisode on ðam halgan
fulluhte.
 61. Forhwan læde we þæge men on cyrcan þe ær wæron
towordene halige þurh fulluht buton forðam ylcan intingan þe Drihten
lædde Adam on neorxnawang; þæt is, þæt he him ðær on tylode,
& þæt he gymde þær neorxnawanges?
 65. Swa eac we sacerdos forðon lædað gefullode men into
circan, þæt hig on ælcne tyman wircon on þære circan Godes wyllan
& þæt hig gymon þære cyrcan, þæt is, heora cristendomes.
 67. God ælmihtig gesette Adame æ þæge he sceolde healdan
þurh gehyrsumnysse.
 69. Hwilce æ, buton þæt he ne æte of ðam treowe
ingehydes godes & ifeles?
 70. Swa eac God gesett eow ðurh us æ þæge ge sculon
healdan on cyrcan.
 71. Hwilce æ gesett eow Drihten to healdenne þurh us, þæt
is, þurh ure mynegunge?
 73. Witodlice þas æ he gesett eow to healdenne on ðare he
ðu cwæð: Ne ofsleh þu.
 74. Ne unrihthæme ðu.
 74. Ne stel ðu.
 75. Ne sege þu lease gewytnisse.
 75. Ne swera þu man.
 75. Lufa þinne Drihten God of ealre þinre heortan, & lufa
ðinne nehstan swa swa ðe sylfne.
 77. Leofan men, þas bebodu ealle eow gesette Drihten þurh us,
þæt ge hig healdon & wyrcon þurh gehyrsumnysse.
 79. Ac hwæt dide Drihten be Adame forðon þe he ne heold þa
gehyrsumnysse?
 80. Gewislice he adraf hine ut of neorxnawange, wepende &
heofigende & swyðe unrotsiende.
 81. Swa eac we biscopas adræfað eow ut of Godes circan,
forðon ðe ge ne healdaþ þa gehyrsumnysse Godes beboda, & we
singað æfter eow þæt Drihten sang æfter Adame.
 84. Þa ða he adraf hine of neorxnawange, þa he ðus
cwæð: <foreign>In sudore uultus tui uesceris pane tuo</foreign>; þæt is: On swate
þines andwlitan þu scealt þines hlafes brucan.
 87. Ac hwæt dide Adam siððan he wæs adræfed of
neorxnawange?
 88. Gewislice he dide mycele dædbote to þon þæt he
wære wyrðe þæt hine God eft onfenge into neorxnawange.
 90. And ge ealswa þæs þe we truwiað didon dædbote on
þyssum lengtenfæstene þæt ge beon wyrðe in to gangenne on cyrcan
& gemænsumian Drihtenes lichaman & blode; & eow forði
blyþelice eft underfehð eowre modor, þæt is, seo halige cyrce, betwyh
hire bearnum þe sindon Godes bearn gewiscendlice, þæt is, betwyh Godes
gecorenum.
 95. Ðæt ge sculon swaþeah witan þæt swa swa se eadiga
Ambrosius cwæð þæt nan bisceop ne mæg unbyndan þa dædbetan
buton heora behreowsung beo wyrðe to unbindenne.
 98. And forðon we secgað eow ðis, þæt gyf ge nabbað
git swylce behreowsunge gedon þe Gode lycie, þæt ge hig eowres agenes
wylles fuldon.
 100. And gyf ge ne magon fæstan, ge magon huru don ælmissan
seo alyse eowre sawla of helle.
 102. Ðæt ge sculon eac understandan, þæt ge næfre na
mare ne don on eowre dædbote buton swa mycel swa eow wæs beboden.
 104. Ac æfter þære dædbote ge moten be eowrum agenum
wyllan mare don, swa swa didon þa halgan þe weredon hæran &
forhæfdon hig from flæsce & wine & fæston oð æfen for
gewilnunge þæs ecean lifes.
 107. Mine gebroðru, efne nu is Adam eft underfangen on þam
heofenlican neorxnawange for ðære myclan & þære geswyncfullan
behreowsunge þe he dide, & for ðære ylcan behreowsunge he geearnode
to onfonne geferrædene mid Godes halgum & þam geleaffulum þe mid
Cristes blode synd alysede.
 112. And ge, Gode þanc, nu todæg beoð eft underfangene on
cyrcan swylce into neorxnawange for eowre behreowsunge.
 114. And nu forðon þe ge on þissum dæge hider samod comon
to onfonne eft þære halgan cyrcan geferrædene & eowre synna
forgyfennisse, & forði comon mid ealre gewylnunge þæt ge magon onfon
swa mycele blysse on þissere Easterlican freolstyde, & þæt ge magon
gemænsumian of Drihtenes lichaman & blode, forþi ðonne ne sceal on
eow belyfan ænig heafod syn, ac ge sculon biddan myd eadmodre bene God
ælmyhtigne þæt he geunne eow þæt ge don moton swylce behreowsunge
& swylce dædbote þe Gode licye & eow fremie to þam ecan life.
 123. Ðæt eow geunne se mildheorta Drihten, þe leofað &
rixað on ealra worulda woruld, amen.

END_TEXT
START_TEXT

HomS 24 (ScraggVerc 1)
B3.2.24.
In Parasceve: Scragg 1992, 16-42.



 1. Sceaþe, for þan ne meaht ðu þa þrowunge gelettan
þe fæder wolde & geteohod hæfde, þæt ic for mancynnes hælo
geþrowian sceolde.
 3. Sagaþ oðer godspellere þæt he, ure dryhten, æthrine
þæs mannes earan, & he wæs sona æfter þam hal geworden.
 5. Ða hie þa Crist oferfangenne hæfdon, þa gebundon hie
hine & læddon ærest to Annan.
 6. Wæs se Anna sweor þæs Caifan þe ðy gere wæs
bisceop.
 7. Wæs þæt se ilca Caifas þe ær æt þære
geþeahtunge mid Iudeum wæs, þa hie ymb hine, Crist, spræcon &
þeahtodon, hwæðer selre wære þe hie hine cwealdon þe anforleton,
& þus cwædon: Þes man wyrceð maran wundor & mænigfealdran
þonne we æfre ær gesawon.
 11. Gif we hine forlætaþ, þonne cyrreð þis folc to him
& on hine gelyfað.
 12. Cumaþ Romane & genimaþ ure land & ure þeode.
 12. Þa cwæð Caifas: Hwæt la, ge syndon unwise men.
 13. For hwan nellaþ ge geþencan þæt þis is selre,
þætte an man for eall folc deaþ þrowige þonne eall þeod
forwyrþe?
 15. Witgode he þæt ungewealdene muðe be Cristes þrowunge.
 16. Sægde soð, swa he nyste, for þan þe Cristes þrowung
& his lichamlic deað þam untrywan folce his þara haligra to ecum
goode gelamp.
 19. Ða læddon hie hine, Crist, gebundenne in sumne cafertun.
 19. Þa eode Petrus & Iohannes, þe þas drihtenlican
þrowonge sagaþ, feorran æfter him.
 21. Þa wæs he, Iohannes, þam bisceope cuð & his
mannum; eode þa eac in þone cafertun sona æfter him.
 22. Þa stod he, Petrus, þærute æt þam gate, & hine
se geatwerd ne wolde in forlætan.
 23. Þa eode he eft, Iohannes, to þam geatwearde &
gespræc þætte he Petrus in forlete.
 25. Wæs þæt an mennen þe þæt geat heold.
 25. Þa he þa, Petrus, in eode þurh þæt geat, þa
cwæð þæt mennen to him: <foreign>Numquid</foreign>, Ac ne eart ðu þysses mannes
þegn þe her oferfangen is?
 27. Þa onsoc he sona & cwæð þæt he his ne wære.
 28. Ða wæs ðær sum fyr onæled.
 28. Þa stodon hie, þæs bisceopes þegnas, þær æt
þam fyre & wyrmdon hie; wæs þæt weder wel col.
 30. Þa stod he, Petrus, æt ðam fyre & hine wyrmde.
 32. Þa fregn se bisceop & ahsode urne dryhten Crist be his
discipulos & be his lare.
 33. Þa cwæð he, Crist, to him: <foreign>Ego palam</foreign>, Hwæt, ic
openlice & undearnunga middangeard lærde & symle þær eower
gesomnung wæs in eowrum templum, þyder ealle Iudeas comon.
 36. Þonne ic hie ealle lærde, ne ic owiht dearnunga spræc,
ne min lar owiht diogol wæs.
 37. Hwæt frinest ðu me þæs?
 37. Frin þæs þæs þa men þe min word & mine lare
gehyrdon.
 38. Efne þæs þa ilcan þe her ymbutan me standaþ, hie
witon hwæt ic hie lærde.
 39. Þa he þa, Crist, þus cwæð, þa sloh þara
bisceopes ðegna sum hine ofer oðer wange, þe him þær ætstod,
& him to cwæð: <foreign>Sic respondis</foreign>, To hwan sceald þu, la, þus
answerigan ussum þam hean bisceope?
 42. Þa cwæð Crist to him: <foreign>Si male locutus sum</foreign>, Gif ic
unteala dyde, swa hit ne sie, find þe gewitnesse & hit gecyð.
 44. Gif ic teala cwæð & soð sægde, hwæt witest
ðu me oððe to hwan swingest ðu me?
 46. Þa he þa, Petrus, æt þam fyre stod, swa ic ær
sægde, & hine wyrmde, þa cwæð hiora sum to him: Ac neart ðu
þyses mannes discipul?
 48. Þa onsoc he sona swiðe scearpe & cwæð: Ne eom ic
discipul, ne ic wæt hwæt ðu mænest.
 49. Ða cwæð þara bisceopes ðegna sum, wæs þæs
mannes cuða & geþofta þe Petrus ær gewundode & him þæt
swiðre eare ofasloh: Hwæt onsæcest ðu ðæs?
 51. Ac ne geseah ic þe in þam leactune mid þinum hlaforde?
 52. Þa onsoc he, Petrus, sona eft þriddan siðe & mid
aðum swor þæt he his ne wære.
 53. & þa sona creow hana æfter þam.
 54. Þa gemunde he, Petrus, þæt word þæt Crist him ær
to cwæð, þæt he him sceolde þriwa wiðsacan ær þam se hana
creowe.
 56. Þa eode Petrus ut þanon & weop swiðe sare.
 57. Ða sende he Crist, Anna, gebundenne to Caifan, his mæge,
þe ðy geare wæs bysceop.
 58. Sægð oðer euuangeliste þæt þær wæron
gesomnode þara sacerda ealdermen ealle, & ymb þæt spræcon &
þeahtodon hu hie Crist þurh hwylce lease gewitnesse to deaþe gedeman
meahton.
 61. & hine þa læddon in þæt gemot beforan hie ealle.
 62. & eodon manige lease gewitan forð & him mænig
alogen þing onsægdon.
 63. Þa aras he, se ealdorman þara sacerda, & cwæð to
Criste: For hwan ne ondswerast ðu þyssum mannum þe þe þas þing
onsecgaþ?
 65. Ða ne andswarode he him, Crist, ænige worde.
 65. Þa cwæð se ealdorman þara ealdorsacerda eft to him: Ic
þe halsige þurh lifigendne God þæt ðu us gesecge hwæðer ðu
sie se gehalgoda sunu þæs ælmihtigan Godes.
 68. Þa cwæð Crist to him: Efne swa ðu cwæde, swa hit
is.
 69. Soð is þonne þæt ic eow secge ðæt nu hwænne
gelimpeð/ þæt ge geseoð mannes sunu sittendne on þa swiðran healfe
Godfæder in heofonwolcnum, mænde he hine sylfne mid þam wordum, &
he on middangeard cymeð on domesdæg.
 72. Ða hie þas word gehyrdon, þa slat he, se ealdorman þara
sacerda, se bisceop, his sylfes hrægl, & cwæð to eallum þam
gemote: Hwæt, we nu gehyraþ hu he God eow yfolsaþ.
 75. Hwylc þearf is us oðerra gewitnessa?
 75. Hwæt, we nu æt his sylfes muðe gehyrdon his yfelsunga.
 76. Hwæt þinceð eow nu hu we hine scylen deman?
 77. Þa cwædon hie ealle: <foreign>Reus est mortis</foreign>, He is deaþe
scyldig.
 78. & þa spiwon hie hiora spatl on his andwlitan & mid
hira handum hine on his wange slogon, & him mænigfealde bysmernesse
dydon, & hine swungon, & heton hine witgan þurh bysmornessa.
 80. & he þæt eall, se heofonlica cyning, for manncynnes
hælo geþyldelice abær & aræfnode.
 83. Þa sægde sanctus Iohannes euangelista þætte hi hine
læddon swiðe ær on morgen to Pilatus domerne, þæs gerefan.
 84. Ða noldon hie, þa Iudeas, þæder in to Pilate gangan
for hira Eastertidum.
 85. Wæs þæt hira þeaw þæt hie næfre woldon in
þa tid in ænig þæra inna in gangan þe hæðenes cynnes men inne
wæron, þy læs hie þurh þæt beswicene wæron.
 88. Þa wiste Pilatus þæt.
 88. Þa eode he in to Iudeum & him to cwæð: Hwylce synne
secaþ ge to þyssum men?
 89. For hwan oncunnon ge hine?
 90. Þa cwædon hie, þa Iudeas: <foreign>Si non esset hic
malefactor/</foreign>, Gif he nære synnig & forworht, þonne ne læddon we
hine hider to þe ne ðe ne sealdon.
 92. Þa cwæð he, Pilatus: <foreign>Accipite</foreign>, Nimaþ ge hine
þonne & witniaþ swa eower æ bebeodeð.
 93. Þa cwædon hie, ða Iudeas: <foreign>Nobis non licet</foreign>, Nis us
alyfed þæt we moten ænigne man cwellan on þas tiid.
 95. Sceolde þæt word bion gefylled, þæt he, dryhten
hælend, ær sylfa cwæð, þæt Iudeas, þa þe æfter his
lichamlicre gebyrde his agene leode wæron, þæt hie hine sceoldon
hæðenum mannum to deaðe gesyllan.
 98. For þan Pilatus & his þegnas þe hine ahengon wæron
elþeodige men, Romanisces cynnes, for þan Romane wæron þa gita ealle
hæðene, ge feala gera æfter þam.
 101. Þa eode he, Pilatus, eft in his domern & het hine, urne
dryhten Crist, to him lædan, & him to cwæð: <foreign>Tu es rex Iudeorum?</foreign>,
Gesaga me, la, eart ðu Iudea cining?
 103. Þa cwæð Crist to him: Cwist ðu þæt þines
þances þe þe oðre men be me sægdon?
 104. Þa cwæð he, Pilatus: Ne þæt huru is þæt ic
sie Iudeisc mann, ne ic þe synderlice æfþancan to wat.
 106. Ac þine agene leode & hira bisceopas þe synnigne
secgaþ, & for þam hider þe me to cwalme brohton.
 107. Þa cwæð he, ure hælend Crist: Nis min rice hionon of
þyssum middangearde.
 108. Wære hit, þonne campudun mine þegnas for me, þæt
ic nære Iudeum seald.
 109. Ac nu nis min rice heonon.
 111. Men þa leofostan, hwæt mænde ure dryhten mid þam
wordum, þa he cwæð þæt his rice heonon ne wære of ðyssum
middangearde?
 113. Hwæt, we witon þætte ealle ricu, æghwæðer ge
heofonlico ge eorðlico, ge ealle gesceafto on his anwalde standaþ, ne for
þon þæs wyrðe wæron þæt ricu nemned sin in þæt gemet
þæs ecan rices.
 115. For ðan nis nænig to þam rice her on middangearde
þæt he deaþ þrowigan ne scile, ac þæt eorðlice rice mid sorgum
healdeð þa hwile þe hit hafaþ.
 118. Swa her on worulde is seo sorh & sio unblis dryhtnes
hælendes & þara haligra, for þan þe hie on sorge & on
earfeðnessum þrowigaþ þa hwile þe hie her on þysse worolde beoð,
ac him is hwæðre þæt soþe in heofonum gehealden mid urum dryhtne
hælendum Cristi, þæt him ece & unalogen bið, & hie þæs a
to widan feore butan eallum sorgum brucan moton.
 124. Þa he þa, Crist, cwæð þæt his rice heonon ne
wære of ðyssum middangearde, þa cwæð Pilatus to him: <foreign>Ergo es tu
rex?</foreign>, Gesaga me, eart ðu cyning?
 126. Þa cwæð Crist to him: Soð þu segest, cining ic
eom.
 127. & to þam ic wæs in woruld acenned & to þam cwom
in middangeard, þæt ic wolde soðe gewitnesse secgan.
 128. For þam ælc þara manna þe soð & riht gelyfeð,
& ælc þara þe min word & mine stefne gehyreð, se min bið.
 131. Þa he þa, ure dryhten, þus cwæð, þa eode he,
Pilatus, eft ut to þam Iudeum & him to cwæð: Ne mæg ic ænige
synne to þyssum men ongitan.
 133. Ic þonne wat þæt þis is eower þeaw & eower
gewuna, þæt ic eow sceal in þas eowre Eastertide anum forworhtum men
feorh forgifan.
 135. Willaþ ge þæt ic eow agife þysne eowerne cyning &
þæt ge him feorh forgifen?
 136. Wiste he, Pilatus, genog geare þætte hie, þa Iudeas,
for æfste anum Crist hatedon.
 137. Þa cleopedon hie sona, þa Iudeas, ealle ane worde &
þus cwædon: Ne willaþ we þysne, ac we willaþ þæt us man agife
Barraban.
 139. Wæs se Barrabas haten sum sceaþa & forwyrht man,
wæs þær þy siðe on bendum.
 140. Þa bædon hie, þa Iudeas, þæt him man þone agefe
þæt hi moston him feorg forgifan.
 143. Þa heht he, Pilatus, Crist swingan, & hie genamon, þa
milite, & geworhton þyrnene coronan & setton on his heafod to
bysmernesse, for þam cyninga þeaw wæs & casera þæt hie
hæfdon oft gyldenne heafodbeag.
 146. Þa genamon hie, for þan, bysmernesse, & geworhton
þæt tacen of þornum & setton on his heafod, & hine, urne dryhten
Crist, ymbsweopon mid reade hrægle yfelice, for þan þæt wæs casera
þeaw & wise þæt hie hæfdon godwebbenne girlan reades godwebbes.
 149. Þa genamon hie, for þan, þa bysmernesse, & gegiredon
hine, urne dryhten hælende Crist, mid reade hrægle yfellice, & him to
eodon & him to onhnigon, & hine þurh bysmernesse gretton & þus
cwædon: <foreign>Aue rex Iudeorum</foreign>, Hal wes ðu, Iudea cyning.
 153. & hi hine mid hira handum on his wange slogon & him
mænigfealde bysmernessa dydon.
 154. & he þa þis eall, se heofonlica fæder,
geðeldelice & eadmodlice for us þrowode & abær.
 157. Þa eode he, Pilatus, eft ut to Iudeum & him to
cwæð: Nu gyt ic hine hate lædan hider ut beforan eow ealle, þæt ge
mægen geseon þæt ic nænige synne gemetan ne mæg on him.
 159. Þa eode he, ure dryhten Crist, ut beforan þa Iudeas.
 160. Hæfde he þa þyrnenne coronan on his heafde, & mid
þam readan hrægle gegyred wæs.
 161. Þa cwæð he, Pilatus, to Iudeum: <foreign>Ecce homo</foreign>, Þis is
se man he; ac hataþ hine nu ateon swa swa ge willen.
 163. Þa hie þa hine gesawon, þa cleopodon hie sona ealle ane
worde & þus cwædon: <foreign>Crucifige, crucifige</foreign>, Ho hine man raþe; he is
deaþe scyldig.
 165. Þa cwæð he, Pilatus, to him: Nimaþ ge hine þonne
& ahoþ hine.
 166. Ne mæg ic ænigne incan on him metan, þæt ic wite
for hwan ic hine yflian scyle.
 167. Þa cwædon þa Iudeas: We habbaþ æ, & æfter
ure æ he sceal deað þrowian, for þan þe he sægde þæt he
wære þæs lifgendan Godes sunu.
 170. Þa he þa, Pilatus, þas word gehyrde, þa ondred he him
& wæs forht geworden.
 171. & þa eode he eft in þæt domern & þa heht
Crist to him & him to cwæð: <foreign>Unde es tu?</foreign>, Gesaga me hwanon eart
þu?
 172. Þa ne geandswarode he him, Crist ure dryhten, ænige
worde.
 173. Þa cwæð he, Pilatus: For hwan ne andswarast þu me?
 174. Ac ne wast þu þæt ic hæbbe mihte þæt ic þe
mæg ahon, swa ic hæbbe mihte þæt ic þe mæg forlætan?
 176. Þa cwæð Crist dryhten ure to him: Ne hafast ðu
ænige mihte wið me nymþe þe sie ufan geseald; - efne swa he cwæde:
Ne hafast ðu ænige mihte wið me butan þa þe ic wille þæt ðu
hæbbe wið me - for þam þa sindon gite scyldigran þa þe me þe
sealdon.
 179. Þa þohte he, Pilatus, þæt he scolde urne dryhten
Crist forlætan & him feorh forgifan.
 181. Ða þa Iudeas þæt ongeton, þa cleopodon hie &
cwædon: Gif ðu þysne man forlætest & hine ne hætst cwellan,
þonne ne bist þu Caseres freond.
 183. For þam ælc þara manna þe hine sylfne to cyninge
deð, þonne wiðcwið he Caseres wordum.
 185. Ða he þa, Pilatus, þas word gehyrde, þæt he nære
Caseres freond butan he hine cwellan hete, þa gesæt he on his heahsetle
& het him beran wæter.
 187. & he þa þwoh his handa & cwæð to Iudeum:
Witaþ ge nu þæt ic wille beon þyses mannes blodes unscyldig & his
deaþes.
 188. Þa cwædon hie, þa Iudeas: <foreign>Sanguis eius</foreign>, Sie his blod
ofer us & ofer ure bearn.
 190. Bædon swiðe unlædlicre bene, swa him syþþan eall
unlædlic on becwom.
 192. Wæs þis eall geworden on hira Eastertide.
 192. Weorðedon hie þa tiid swiðe.
 193. Þa cwæð he, Pilatus, to Iudeum: <foreign>Ecce rex uester</foreign>,
þis is eower cyning.
 194. Ac hu willaþ ge hine ateon?
 194. Þa cwædon hie ealle: <foreign>Tolle, tolle, crucifige eum</foreign>, Nim
þu hine, nim & hat hine niman, & hat hine ahon.
 196. Þa cwæð he, Pilatus: Hwæt, ic þonne hate eowerne
cyning ahon?
 197. Þa cwædon hie, Iudeas: Ne habbaþ we ænigne cyning
butan Casere.
 199. Þa wæs æfter þam wordum þæt he, Pilatus, urne
dryhten/ Crist Iudeum agef, & sealde his agene men mid, & heht hine to
rode lædan & hine ahon.
 201. Þa namon hie hine & læddon to þære stowe
þær hie hine eft on ahengon.
 202. & he sylfa bær þa rode sumne dæl þæs weges
þe hine man eft on aheng.
 203. Þa æfter þam ahengon hie hine on þam clife þe hie
heton Golgoðða, & twegen sceaðan him on þa twa healfa & hine,
urne dryhten Crist, on middan ahengon.
 205. Þa wrat he, Pilatus, sum gewrit on brede, & þæt het
gefæstnian onufan þa Cristes rode.
 206. Wæs ðus awriten: <foreign>Iesus Nazarenus</foreign>, Þis is hælend se
Nadzarenisca, Iudea cyning.
 208. Wæs hit awriten on þreo geþeode, þæt wæs on
Ebrisc & on Crecisc & on Lædenisc.
 209. & mænige Iudeas þæt gewrit ræddon, for þan
sio stow wæs wel neah Hierusalem þære byrig þe he on ahangen wæs.
 211. Þa cwædon þa bisceopas to Pilate: Ne writ þæt
gewrit þæt he sie cyning, ac writ þæt he sylfa cwæde þæt he
wære Iudea rex.
 212. Þa cwæð he, Pilatus: Þæt ic þær wrat,
þæt sceal swa awriten bion.
 214. Þa genamon hie, þa milite, þa hie Crist urne dryhten
ahangenne hæfdon, & þa todældon hie his hrægl on feower,
ælcum hiora feowora his dæl.
 216. & þa gita wæs his tunuce onsundran untodæled.
 216. Wæs sio tunuce syllice geworht: næs nænig seam on, ac
wæs eall on anum awefen.
 218. Þa cwædon hie: Uton, la, ne toslitan þa tunecan, ac
utan hleotan hwylc ure hie agan scyle.
 219. & þa dydon hie swa.
 219. Sceolde se witedom beon gefylled se þe ær in þam sealme
awriten wæs & awitgod, & se halga gast dihtode of Cristes sylfes
muðe & þus cwæð: <foreign>Partiti sunt</foreign>, Hie todældon him mine
hrægl, & hie ofer minne gegyrlan tanas sendon & tohluton.
 223. Wæron þa milite þæs gerefan men þy þæt
dydon.
 225. Þa stod þær Cristes hælendes licumlic modor, sancta
Maria, & hire sweostor mid hire, & Maria Magdalenisce, & his sylfa
þegn sanctus Iohannes euangelista, se þe þas dryhtenlican þrowunge
sagaþ æfter þysse endebyrdnesse efne swa swa he his eagum hit oferseah.
 228. Þa he þa, Crist, of þære rode geseah þa his modor
þær ætstandan & his þone leofan þegn, þa cwæð he, Crist,
to his meder: <foreign>Mulier</foreign>, Þu, wif, þis is þin sunu, & þu hine þe
for sunu hafa.
 231. & þa cwæð he eft to his þam leofan þegne: <foreign>Ecce
mater</foreign>, Þis is þin modor, & þu hie þe for modor hafa.
 233. & he þa, Iohannes, swa dyde, & he hie þa in
moderlufan hæfde.
 235. Wæs hit middæg þa hie hine on rode hengon.
 235. & þa he on rode ahangen wæs, þa geþystrode hit
& efne fæstlice genihtode ofer eallne middangeard fram middum dæge
oð non.
 237. & sio sunne & ealle þa heofontungulu hira leoht
betyndon & behyddon, þæt hie þæt morðor geseon ne woldon
þæt men her on eorþan wið hira scyppend fremedon.
 240. Þa wiste he, ure dryhten Crist, þæt þa þing
gefylled wæron ealle þe be his þrowunge awritene & awitgode
wæron, & þæt halige gewrito sceoldon beon gefylled.
 242. Þa cwæð he þa gita: <foreign>Sitio</foreign>, & sæde þæt
hine þyrste.
 243. Þa wæs þær sum fæt mid ecede gefylled.
 243. Þa genamon hie sume spingan & gefyldon mid ecede &
ysopan þa wyrt utan befeoldon, & dydon on sum hreodcynn, & ræhton
up to his muþe.
 245. Sceolde se witedom bion gefylled þe ær in þam sealme
awriten & awitgod wæs be þyssum ylcan ðinge: <foreign>In siti mea
potauerunt me</foreign>, Hie sealdon ecced drincan in minum þurste.
 248. Þa he ða, Crist, þæs ecedes onbyrgde, þa cwæð
he, Crist: Nu syndon gefylled halige gewrito.
 249. Þa onhylde he his heafod on oðere eaxle & þa
þæne gast of þam lichoman onsende.
 251. Þa noldon hie, þa Iudeas, for heora Eastertidum þæt
þa lic ealne dæg on þære rode wæren, for þam hie þone dæg
haligne dydon.
 252. Eodon þa forþ to Pilate & bædon hine þæt he
hete þara manna sceancan brecan on þære rode, þæt hie þe ricenur
swulten, þæt hie man þy ær of þære rode adoon moste.
 255. Þa het he, Pilatus, swa don: het gan his men to.
 256. Þa forbræcon hie þara twega sceaþena sceancan þe
mid Criste hangedon; hie begen þa gita lifgende wæron.
 257. Þa hie þa to Criste comon, þa gesawon hie þæt he
wæs forþfered on þære rode.
 258. For þam ne bræcon hie his ban, ac genam þara cempena
an & mid his spere his sidan wundode, & þa sona eode þær blod
& wæter ætsomne ut of þære wunde.
 261. Þæt tacnode hælo middangeardes, þæt ðurh his
blod fulwihtwæter gewyrþan sceolde.
 262. & he sylf cwæð, sanctus Iohannes: Þas gewitnesse ic
secge, efne swa ic hit minum eagum geseah.
 264. & ic wat þæt sio min gewitnes is soð, & ic hit
for þam eow secge þæt ic wille þæt ge hit soð gelyfen.
 265. Wæs þis eal to ðam geworden - þæt hie þa his ban
ne bræcon & hie hine mid þy spere in þa sidan stungon - þæt se
witedom sceolde bion gefylled se ðe ær be þam awriten & awitegod
wæs, & þus cwædon: <foreign>Os non comminuetis ex eo</foreign>, Ne sculon we for
þam an ban gebrecan ne gewanigan on him.
 270. Swylce eft oðer gewrit cwæð: <foreign>Uidebunt in quem
transfixerunt/</foreign>, Hie besawon þa in þone þe hie sticedon.
 272. Þa wæs Ioseph haten sum man Aremaððia þære
byrig.
 272. Wæs welig man for worulde, & he wæs eac for Gode
soðfæst & god.
 273. Wæs he digolice Cristes hælendes þegn, & he elcor
ne dorste for Iudea ege.
 275. Þa iode he to Pilate & bæd hine þæt he moste
geniman þæs hælendes lichoman & bebyrgan.
 276. Þa lyfde he, Pilatus, him þæt.
 276. Þa com þær þa þæs hælendes þegn Nicodemus
wæs haten.
 277. Brohte þær sume smyrenesse swiðe swete of myrran &
of oðrum deorwyrþum wyrtum, & geworhte efne swa hit wære hundteontig
punda gewæge.
 279. Þa genamon hie Cristes hælendes lichoman & hine adune
adydon, & hine ealne gesmyredon mid þam æðelan wyrtgemangnessum,
& þa æfter þam hie hine mid scytan bewundon.
 282. Þa hæfde Ioseph se goda man him sylfum niwe byrgene
geworhte, in anum swiðe myclum stane aholod & aheawen, wel neah þære
stowe þe dryhten on þrowode, þær næniges manes lichoma ær
ongeseted ne wæs.
 285. Þa genamon hie for þam ofeste, & gesetton þæs
hælendes lichoman in þa byrgenne.
 287. Men þa leofestan, hwæt, ure drihten ælmihtig God, þa
his haliga lichama in þa halgan byrgenne geseted wæs, þurh þa myclan
miht his þære ecean godcundnesse he in helle astah, & he þær
ealle þa fæstan carcern gebræc þæs ecan deaþes, & þæne
aldor þe ealra deofla hlaford wæs & ealles yfles fruma, þæne he
þær, ure drihten Crist, mid sarum bendum geband & hine in ece susl
gesette & eallum his mihtum hine bereafode, & ealle þa sawla þanon
alædde þe him gecorene wæron fram fruman middangeardes, & us þa
gife forgeaf þæt nu nis nænegum men þearf þæt he helle sece, ac
he bið sona to ecre reste gelæded, syþþan he þis deaþlice lif
forlæteð, gif he nu her on worulde soð & riht in his life don wile.
 297. Ac utan we nu for þan a singalice ussum dryhtne hælendan
Criste þanc secgan eallre þære eaðmodnesse þe se heofonlica cyning
ælmihtig drihten in þas halgan tid eallum mancynne gecyðde.
 300. Utan we hine nu lufigan ofer eall oðre þing, swa we nu
gehyraþ þæt he us lufode & us hyldo to worhte, þæs him sie lof
& wuldor a to widan feore a in ecnesse þurh eallra worulda woruld, amen,
a butan ende.

END_TEXT
START_TEXT

HomS 24.1 (Scragg)
B3.2.24.1.
De Parasceve: Scragg 1992, edited from Oxford, Bodleian Library, MS. Bodley 340, VercHom 1 MS. E, 7-43.



 1. Hwæt, se ælmihtiga drihten wæs symle gemyndig his
þære unasecgendlican mildheortnysse 7 þære unawendedlican lufan þe
he to mancynne genam, þa he heo ærest æt frymðe wlitige 7 wisfæste
gesceop 7 geworhte, 7 nu eft on ðas halgan tid 7 on ðysum andweardan
dæge heo swiðe arfæstlice 7 swiðe wundorlice mid his þam
deorwurðan blode of deofla anwealde 7 fram ecum cwealmum 7 witum alysde 7
abohte.
 7. For ðan ealle þa halgan heahfæderas 7 witegan þa ðe
on ðære ealdan æ wæron to ðysum dæge hopedon 7 hihtan, for
ðan ðe hi wistan þæt heo sceoldon on ðysum dæge weorðan
alysde.
 10. Witegedan heo hine for ðan toweardne 7 eac swilce mid halgum
dædum 7 mid mænigfealdum weorcum becnedan 7 tacnedan.
 12. Enoch se halga, se ðe ær ðam micclan flode wæs 7
wearð on lichaman lifigende of ðysum life alæded, on manegum þingum he
hine þa iu toweardne sæde 7 wrat.
 14. Abraham se halga heahfæder þysne dæg on unarimedum
þingum ge mid wordum ge mid dædum toweardne wyscte 7 wiste, 7 ealra
swiðost mid þære dæde þe he wolde his agenne sunu 7 his bearn Gode
to gecwemum lace on timbre acwellan 7 onsecgan, to tacne þæs þe
Godfæder sende his þone eadigan sunu hider on middaneard, 7 se ða
swiðe hyrsum gewearð 7 eadmod his fæder oð ðæt seo tid com
þæt he to þysum andweardan dæge for ealles mancynnes hælu 7 lufan
lichamlice deað geðrowade.
 22. Swylce eac Moyses se godeleofa heahfæder on eallum þam
þingum 7 farum þe he be Godes hæse ferde, 7 þæt Godes folc of
Egypta þeowdome alesde 7 alædde 7 Egypta duguðe fordyde 7 heora cyning 7
heretogan ealle fordilgade, on ða anlicnysse þe se ece Godes sunu on ðas
halgan tid mancynn alysde to ecum life 7 friðe 7 deofles mihte her on worulde
forbræc 7 hine þa on helle witu 7 on ecere ermða grundas geband 7
geniðrade.
 29. Nis þæt þonne æniges woruldmannes gemet to asecgenne
7 to areccenne hu mænige gode 7 godeleofe on ðam cynne syððan
gewurdan, þa ðe þyses dæges tocyme andweardnysse wysctan 7 wilnedan, 7
ful gearwe toweard wistan þæt se lifigenda Godes sunu wolde cuman hider on
middaneard mancynne to helpe 7 to genere, swylce eac to lare 7 to lifes
bisene.
 34. Syððan he ða þysne middaneard þurh þæs eadigan
heahengles bodunge, sancte Gabriheles, 7 þurh þæne unwæmman innað
sancta Marian gesoht hæfde, he ða on manegra wundra tacnum 7 weorcum on
ðysum middanearde ascan beorhte, swa we oft 7 gelome secgan gehyrdon.
 38. 7 þa, æfter þan þe he hæfde unrim manna
gehæledre 7 geclænsedra 7 deaddra awehte, þæt he, on ðam dæge
þe nu ær fif nihtum wæs, com mid micclum herge lofsingendra 7
herigendra manna to Hierusalem, 7 þær þas fif niht mænige searwe 7
sætunge adrah æt ðam unlædum bocerum Iudean.
 42. 7 he þa georstandæg to manna fotum onhnah 7 his discipula
fet þwoh.
 43. 7 he hi æfter þan Godfæder bebead swylce he him eac his
þa halgan þrowunge 7 þa wundorlican ærist 7 þa eadigan
upastigennysse.
 45. 7 ealle þa þing þe he wolde 7 geteohhod hæfde,
þæt be him geweorðan sceolde, ealle he ða sweotolum wordum sæde 7
mynegade.
 48. Swa swa sanctus Iohannes se eadiga godspellere, se ðe Cristes
boca þæne feorðan dæl awrat gerynelicum wordum, sægeð be
ðære halgan drihtnes þrowunga hu þæt geworden wære 7 hu he his
þegnas Godfæder bebead 7 þus cwæð: Fæder min, þa ðu me
sealdest ealle ic ða geheold on ðinum naman, ne forwearð þæra
ænig buton þæt forwyrde bearn an, þætte halige gewritu sceoldon
beon gefylled.
 54. Nu ic heo þe bebeode, ne bidde ic þæt þu heo of
ðysum middanearde ado, ac ic bidde þæt þu heo on soðe gehealde.
 55. 7 næs na þæt ic for ðas ane gebidde, ac ic for ealle
þa þingie þa ðe þurh heora lare on me gelefað, þæt þu heo
ealle on lufan 7 on annysse gehealde 7 getrymme.
 59. Sægeð oðer godspellere þæt he, Crist, þa eode
æfter þan þe he þas word þus gecweden hæfde 7 þa his discipulas
mid him on sumne tun þe man het Gezemani, 7 þa cwæð to ðam his
þegnum: Sittað ge her 7 bidað oð þæt ic me gegange to sumre stowe
gebiddan.
 63. 7 þa genam he heo ane mid him þæt wæs Petrus 7
Iacobus 7 Iohannes, 7 heo þa lædde on sumere stowe 7 him to cwæð:
<foreign>Sustinete hic et uigilate mecum</foreign>.
 65. Bidað ge her, he cwæð, 7 waciað mid me.
 66. 7 þa eode þærrihte big 7 on his andwlitan forðhnah 7
mancynnes synne wið ælmihtigne fæder þingade.
 67. 7 þa eode eft to ðam his discipulum þrym, 7 heo þa
gemette slæpende.
 68. Þa cwæð he to Petre: For hwan ne mihtan ge ðas ane tid
wacian mid me?
 70. Efne swa he cwæde: Þu beotadest ær þæt þu
woldest þin feorh for me settan, 7 nu ne miht aberan þæt þu ane hwile
mid me wacie.
 71. Þa wæs þriwa þæt he swa fram him eode to ðam
gebede 7 þonne symle heo eft slæpende gemette.
 73. Wæron heora eagan gehefegode æghwæðer ge for
þære micclan wacunge þe hi ær to ðam heora Eastertidum wacedon ge
eac oðre gedda for ðære micclan wyrde þe heom toweard wæs.
 76. Þa æfter þam eode he to ðam his discipulum, þær
hi ealle wæron, 7 hi ða eodan, swa swa sanctus Iohannes sægeð, ofer
þone burnan þe Cedron hatte, on ænne wyrtun innan.
 79. Wiste he, se unlæda Iudas, se ðe hine to deaðe
belæwed hæfde, þæt he, Crist, gelomlice on ðære stowe mid his
discipulum wæs.
 81. Lærde þa for ðan Iudea ealdormenn 7 heora sacerdas,
þæt heo hine þær oferfon heton, 7 þa geðingade 7 gerædde wið
heo þæt heo him gesealdon þrittig scillinga wið ðan þe he hine him
belæwde.
 83. He ða genam micel werod mid him, se ungetreowa Iudas,
þæra bisceopa men 7 þæra Pharisea, 7 þam soðan hlaforde aswac,
ælmihtigum drihtne.
 86. 7 na þam hlaforde swa swiðe swa him sylfum.
 87. Ferde þa mid þam werode sona on forewearde niht þider mid
leohtfatum 7 mid stengum.
 88. 7 hi ealle gewæpnode wæron efne swa swa hi to gefeohte
feran sceoldon.
 89. Þa wiste se hælend eall þa þing þe be him toweard
wæron, 7 for ðan he sæde his þegnum þæt þa men þiderweardes
ferdon.
 91. 7 þær þa ætrihtes wæron þa ðe hine onfon
sceoldon, ge he efne him sylfa heom togeanes eode.
 92. Þa heo þa him to coman, þa cwæð he to heom: <foreign>Quem
queritis?</foreign>.
 93. Hwæne secað ge?
 94. Þa cwædon heo: We secað þone Nazareniscan.
 94. Þa cwæð he, Crist, to heom: Ic hit eom.
 95. Þa stod he, Iudas, mid þam mannum þe he þær
lædde.
 96. Þa sona þæs þe he, Crist, to heom eallum þæt an
word gecwæð, ic hit eom, þa ne mihte heora ænig for ðam anum worde
ætstandan, ac hi ealle on becling feollan þæt hi on eorðan lagon.
 99. Wæs on ðan swa cuð þæt he hi ealle mid ane worde on
ece forwyrd sendan mihte, þær he wolde, ac he þæt eall for manna
lufan geðyldelice abær.
 102. Þa hi ða eft arison, þa befran he, Crist, heo eft
hwæne heo sohton.
 103. Þa cwædon heo efne swa heo ær cwædon: We secað
hælend þone Nazareniscan.
 104. Þa cwæð he: Ic eow secge þæt ic hit eom.
 105. Gif ge þonne me seceð, forlætað þonne þas mine
geferan gangan to ðæs þe hi willen.
 106. Wolde he þæt þa word wæron gefylled þe he ær on
ðam gebede cwæð: Fæder, þa ðu me sealdest, ne forleas ic heora
ænigne.
 108. Sægeð oðer godspellere þætte Iudas þæt tacen
sæde þam mannum þe he þær lædde 7 þæt he þus cwæde to
heom: Þone þe ge geseon þæt ic cysse, þonne witað ge be ðan
þæt he þæt bið.
 111. Nimað þæne 7 hine wærlice lædeð.
 112. 7 þa eode he to ðam hælende 7 hine cyste.
 112. Þa cwæð he, Crist, to him: <foreign>Amice, ad quod uenisti?</foreign>.
 113. Þu, freond, to hwan come þu hider?
 114. Wiste he 7 geseah þæt inwit þæt on his heortan
wæs 7 hwæt he mid þam cosse wolde.
 116. Þa heo hine þa onfengon, þa abræd sanctus Petrus his
sweord.
 117. Sloh þa þæra bisceopes þegna sumne on þæt heafod
7 him þæt swiðre eare ofasloh.
 118. Mynte þæt he hine sceolde wyrs astrican gif he mihte.
 119. Þa forbead Crist him sona þæt gefeoht, 7 het stingan
his sweord on scæðe.
 120. 7 þa genam þæt eare þe þær ofaslagen wæs 7
þam men on þæt heafod asette, 7 he wæs eftsona hal geworden.
 122. Þa flugon þa discipulas ealle 7 þæne hælend
forleton, efne swa he heom ær toweard sæde.
 123. Ne wæs þæt þonne nahwæðer ne on heora
forhtleasnysse ne on unhyldu gelang, ac þæt eall ær beforan swa
gewitegad wæs 7 geteohhad.
 126. Þa heo þa, þæra bisceopa men, him onfengan 7 hine
bundon, þa cwæð Crist to him: Hwæt, ge comon to me mid sweordum 7 mid
stengum efne swa swa ge to hwylcum sceaðan feran woldon, 7 ic ælce dæge
mid eow sæt 7 eow lærde 7 ge me þær ne grettan.
 129. Ac þæt wæs on ðam swa geworden þæt þa halgan
gewritu sceoldon beon gefylled.
 131. Þa heo hine ærest to ðam heahbisceope gelæddan þe
Anna wæs gehaten.
 132. Wæs se Anna Caiphan sweor, þe ðy geare bisceop wæs.
 133. Wæs þæt se ilca Caiphas se ðe ær mid Iudeum æt
þære geðeahte wæs, þa heo ymb þone hælend spræcon 7 þeaht
dydon hu heo hine ateon woldon gif heo his geweald ahton, hwæðer heo hine
acwealdon þe anforleton, 7 þus cwædon: Þes man wyrceð maran wundor 7
mænigfealdran þonne we æfre gesawon.
 137. Gif we hine forlætað, þonne cyrreð þis folc eall to
him.
 138. Þa cwæð he, Caiphas: Hwæt, ge, la, syndon unwise
men.
 139. For hwan nelleð ge geðencan þæt þæt is selre,
þæt an man deað þrowige þonne eall folc forweorðe.
 140. Witegade he þæt unwealdene muðe be Cristes þrowunge.
 141. Sæde soð, swa he nyste, for ðan ðe Cristes þrowung
7 his lichamlic deað eallum his þam halgum to ecum gode gelamp.
 144. Þa eode Petrus 7 þes ilca Iohannes, se ðe þas halgan
drihtnes þrowunge sægð, feorran æfter þam hælende, 7 gesawon
þæt hine man swa gebundenne lædde on ðæs bisceopes cafertun.
 147. Þa wæs he, Iohannes, þam bisceope cuð 7 his mannum;
eode þa eac in ðone cafertun sona æfter him.
 148. Þa stod Petrus þærute æt ðam geate, 7 hine nolde
se geatweard in lætan.
 149. Þa eode he, Iohannes, eft 7 gespræc to ðam geatwearde
þæt he Petrus in forlete.
 150. Wæs þæt an mennen þe þæt geat geheold.
 151. Þa he þa, Petrus, in eode, þa cwæð þæt mennen
to him: Ac ne eart þu þyses mannes gefera þe her oferfangen is?
 153. Þa ætsoc he sona, Petrus, 7 cwæð þæt he his
gefera nære.
 154. Þa wæs þær sum fyr onæled.
 154. Þa stodon þæs bisceopes þegnas æt ðam fyre 7 heo
wermdan; wæs þæt weder ceald.
 156. Þa stod he, Petrus, eac þær æt ðam fyre mid þam
oðrum 7 hine wermde.
 158. Se bisceop þa befran þone hælend 7 axode be his
þegnum 7 be his lare, hu he men lærde.
 159. Þa andswarode he, Crist, him 7 him cwæð to: Hwæt, ic
openlice 7 undearnunge men on middanearde lærde 7 symle þær eower
gesamnung mæst wæs, ge on temple ge buton.
 162. Þonne lærde ic heo þær openlice, ne ic awiht
dearnunge spræc, ne min lar awiht deagol wæs.
 163. Hwæt frinest þu me þæs?
 163. Frin þæs þam men þe min word 7 mine lare gehyrdon.
 164. Efne þas ilcan men þe her ymbutan standað, heo witan
hwæt ic heo lærde.
 165. Mid þy þe se hælend þas word gecweden hæfde, þa
sloh þæra bisceopes þegna sum hine ofer þæt wange, 7 him to
cwæð: To hwan andswarast þu swa þam bisceope?
 168. Þa cwæð he, Crist, to him : Gif ic unteala cwæde,
geseð þæt mid gewitnysse.
 169. Gif ic þonne teala cwæð, hwæt witest þu me, for
hwan þyrscest þu me?
 171. Þa stod Petrus æt þama fyre, swa ic ær sæde, 7
hine wermde.
 172. Þa cwæð heora sum to him: Ac ne eart þu þyses
mannes þegen þe her oferfangen is?
 173. Þa ætsoc he swiðe 7 cwæð þæt he nære.
 173. Þa cwæð þæra bisceopes þegna sum him to, þe
þæs mannes cuða 7 geðofta wæs þe Petrus ær þæt eare
ofasloh: Hwæt ætsacst þu þæs, cwæð he, ac ne geseah ic þe
on ðam wyrtune mid him?
 176. Þa ætsoc he, Petrus, eft þriddan siðe 7 mid aðum
swor þæt he nahwanen his geferscipes wære ne his naht ne cuðe.
 178. 7 þa sona mid þan se hana creow.
 178. He ða gemunde, Petrus, 7 ofðohte þæt word þe Crist
him ær to cwæð, þæt he him sceolde þriwa wiðsacan ær þan
se hana creowe.
 180. Eode þa sona ut þanon 7 swiðe sare 7 biterlice weop.
 182. Þa sænde he, Annas, þæne hælend swa gebundenne to
Caiphan, þam his mæge, þe þy geare bisceop wæs.
 183. Þa wæron þær þæra sacerda ealdormen ealle
gesamnode 7 þa rædboran þæs folces, 7 ymb þæt þeahtedon hu heo
þurh swylce lease gewitnysse þæne hælend to deaðe gedeman mihte.
 186. 7 hine læddon on þæt heora gemot beforan him eallum.
 187. 7 eodon mænige lease gewitan forð 7 him mænigfealde
leasunge onsædon.
 188. Þa aras se ealdorman þæra sacerda 7 him cwæð to:
For hwan ne andswarast þu þysum mannum þe ðe þas þing onsecgað?
 190. Þa swigade he, Crist, 7 heora nænigum nane worde ne
andswarode þæs þe heo him onsædon.
 191. Þa cwæð se ealdormann edft to him: Ic þe halsige
þurh lifigendne God þæt þu us secge hwæðer þu sy se gehalgade
sunu þæs ælmihtigan Godes.
 193. Þa cwæð he, Crist, to him: Efne þu cwæde, swa hit
is.
 194. 7 for soð ic eow secge, cwæð he, þætte þæt
nuhwænne gelimpeð þæt þæt ge geseoð mannes sunu sittende on
ða swiðran healfe þæs ælmihtigan fæder 7 on heofonas wolcnum on
middaneard cumendne.
 197. Mænde he hine sylfne.
 198. Þa heo ða þas word gehyrdan, þa wæs se bisceop to
ðæs eorre þæt he slat his sylfes hrægl him on, 7 cwæð to
eallum þam gemote: Hwæt, ge nu gehyrað hu he Gode yfelsacað.
 200. Hwylc þearf is us nu oðere gewitnysse?
 201. Ac cweðað hu eow þynce þæt we him deman scylan.
 202. Þa cwædon heo ealle þæt he wære deaðes scyldig,
7 spuwon heora spatul on his andwlitan 7 mid heora handum on his neb slogan, 7
him mænig edwit 7 mænigfealde bysmornysse dydon, 7 hine heton þurh
bysmornysse witegian hwa þæt wære þe hine þonne sloge.
 205. 7 he, drihten, þæt eall swiðe mildheortlice for
manncynnes lufan geðolode
 207. <foreign>Adducunt ergo Iesum ad Pilatum in pretorium</foreign>.
 207. Heo ða læddon hine ealle sona swiðe ær on morgene to
Pilates domerne, þæs þe Iudea gerefa wæs.
 209. Noldon þa þyder in to Pilate gangan for ðam heora
Eastertidum, ac wæs þæt heora þeaw þæt heo næfre noldon on
ða tid on ænig þara huseærenda gangan þe hæðenes cynnes mann
inne wæron, þy læs hi þurh þæt besmitene wæron.
 212. Þa wiste he, Pilatus, þæt.
 213. Eode þa ut to heom 7 heom cwæð to: Hwæt witað ge
ðysum men?
 213. For hwan oncunnan ge hine?
 214. Þa cwædon hi: Gif he nære sinnig 7 forworht, þonne
ne læddon we hine na hider to ðe ne ðe ne sealdon.
 216. Þa cwæð he, Pilatus: Neomað ge hine þonne 7 ateoð
swa eower æ eow bebeode.
 217. Þa cwædon heo, þa Iudeas: Nis us alyfed þæt we
ænigne man on ðas tid cwellan moton.
 218. Sceolde þæt word beon gefylled, þæt he, drihten,
ær sylf cwæð, þætte Iudeas sceoldon þa ðe æfter his
lichamlicre gebyrde his agene leode wæron, þæt heo hine sceolden
hæðenum mannum to cwale gesyllan, swa heo þa gedydan.
 221. For ðan Pilatus 7 þa his þegnas þe hine hengon
þæt wæron elðeodisce menn, Romanisces cynnes, for ðan Romane
wæron þa get ealle hæðene, ge feala geara æfter þan.
 225. Þa eode Pilatus on þæt his domern 7 het lædan þone
hælend in to him.
 226. Cwæð him þa to: Eart þu Iudea cyning?
 226. Þa cwæð se hælend him to andsware: Frinest þu
þeoses hwæðer þe þines þances þe ðe oðre men be me sædon
þæt ic heora cyning beon sceolde?
 229. Þa cwæð he, Pilatus, to him: Nat ic þe on sundran
nænne incan to.
 230. Ac þine agene leode 7 þas bisceopas þe synnigne
secgað, 7 to ðan hider brohton þæt ic þe sceolde hatan acwellan.
 231. Sæga me hwæt þu dydest.
 232. Þa andswarode him se hælend 7 himto cwæð: <foreign>Regnum
meum non est de mundo hoc</foreign>.
 233. He cwæð: Nis min rice of ðysum middanearde.
 234. Gif hit of ðysum middanearde wære, þonne campedon mine
þegnas for me, þæt ic nære Iudeum on geweald geseald.
 235. Ac wite þu be ðan þæt min rice nis heonon.
 237. Þa cwæð Pilatus: Eart þu cyning þe ne eart?
 237. Cwæð him to se hælend: Hwæt, þu þæt
sægast þæt ic cyning sy.
 238. To ðan ic com hider on middaneard, þæt ic wolde
mancynne soð 7 riht cyðan.
 239. For ðan ælc þæra manna þe soð 7 riht lufað,
ælc þæra min word 7 mine stemne gehyreð.
 241. Þa he ða, Pilatus, þas worde gehyrde, þa eode he eft
ut to Iudeum 7 him to cwæð: Ne gemette ic ænigne incan on ðysum men.
 242. Ic þonne wat þætte þæt is eower gewuna 7 eower
þeaw þæt ic eow anum men feorh forgife on ðas tid.
 243. Willað ge þonne þæt ic þysum eowrum cyninge feorh
forgeofe?
 245. Wiste he, Pilatus, genoh geare þæt Iudeas for æfestum
anum hine hatedon.
 246. Þa clypedon heo ealle 7 cwædon þæt hi noldan
þæt him man feorh forgeafe, ac bædon þæt he Barrabban feorh
forgeafe.
 248. Wæs þæt swiðyfel sceaða, se Barrabbas, 7
scinlæca, wæs þær on ða ilcan tid on bændum.
 250. Þa eode Pilatus þa eft inn 7 het þone hælend swiðe
swingan, 7 þa his þegnas geworhtan 7 gewundan þyrnene beah for
cynebænd 7 him on þæt heafod settan, for ðan ðe þæt bið
cyninga þeaw 7 casera þæt hi oft habbað gyldenne heafodbænd ymb
heora heafod, 7 þæt bið cyninga wise þæt hi beoð mid reade
godwebbe gegerede.
 254. Þa genaman heo, for ðan, tacne, gegeredon hine eac to
bismere mid reade hrægle swiðe yfellice, 7 him to hospe 7 to edwite to
lutan, 7 hi þurh bismernysse hine grettan 7 þus cwædon: <foreign>Aue, rex
Iudeorum</foreign>.
 257. Wes hal, þu Iudea cyning.
 258. 7 him spiowon on ðæne andwlitan 7 mid heora handum ofer
þæt wange slogan.
 259. 7 he, sed heofonlica cyning, þæt eall swiðe
geðyldelice abær for mancynnes lufan 7 hælo.
 261. Þa eode Pilatus eft ut to Iudeum 7 him to cwæð: <foreign>Ecce
adduco uobis eum foras</foreign>.
 262. Nu get ic hine hate lædan, cwæð he, hider ut beforan
eow, þæt ge ði gearwor witan þæt ic nænigne inncan on him ne
gemette.
 264. Þa eode se hælend ut beforan Iudeas.
 264. Hæfde him þone þyrnenan beah on heafde, 7 mid þam
readan hrægle gegered wæs.
 265. Mid þy þe heo þa hine gesawon swa bismerlice geteodne,
þa wæron hi þæs swiðe glæde, 7 þa sona ealle anmodlice
clypodon 7 þus cwædon: <foreign>Crucifige, crucifige</foreign>.
 268. Ho hine man hraðe, ho hine man hraðe; he is deaðes
scyldig.
 269. Þa cwæð Pilatus: Neomað ge hine þonne 7 ahoð.
 269. Nat ic hwæt ic him witan scyle.
 270. Þa andswaradon him Iudeas 7 þus cwædon: We habbað
rihte æ, 7 þonne æfter þære æ bebode he sceal deað þrowian,
for ðan ðe he sægð þæt he sy Godes sunu.
 273. Þa Pilatus þas word gehyrde þæt heo sædon þæt
he wære Godes sunu, þa wæs he swiðe forht geworden.
 274. 7 þa eode he eft inn on ðæt his domern 7 befran þa
þæne hælend 7 him cwæð to: <foreign>Unde is tu?</foreign>
 276. Hwanon eart þu?
 276. Þa nolde Crist him nane worde andswarian.
 276. Þa cwæð he, Pilatus, to him: For hwan nelt þu sprecan
to me?
 277. Ac þu nast þæt ic hæbbe þa mihte þæt ic
mæge þe hatan acwellan swa þe lif forgeofan swa hwæðer swa ic
wille?
 279. Þa andswarode him sed hælend 7 him to cwæð: Nafast
þu nane mihte wið me butan þe sy ufan geseald.
 281. Þa þohte Pilatus þæt he hine wolde forlætan 7 him
feorh forgeofan.
 282. Sona swa Iudeas þæt ongeaton, þa cwædon heo þæt
he nære Caseres freond buton he hine acwellan hete.
 283. Þa gesæt he on his heahsetle.
 284. Het him þa beran wæter to 7 þwoh his handa 7 cwæð
to Iudeum: Witað ge, cwæð he, þæt ic wille beon þyses mannes
blodes unscyldig 7 his deaðes.
 286. Þa cwædon hi sona ealle: Sy his blod 7 his blodes wracu
ofer us 7 ofer ure bearn.
 287. Bædon heo him sylfum swiðe unlædlicre bene, swa hi
syððan eall unlædu 7 ermðu begeaton.
 290. Þa cwæð he, Pilatus: <foreign>Ecce rex uester</foreign>.
 290. Her is eower cyning.
 291. Ateoð hine swa ge willon.
 291. Cwædon heo: Nim hine þonne 7 hat hine ahon.
 293. Cwædon heo, Iudeas: Nabbað we ænigne cyning butan
Casere.
 294. Ne gemundan heo, þa unlæde, þæt drihten heora cyning
beon sceolde, se ðe ealra cyninga cyning is.
 296. Þa het Pilatus his þegnas þæt heo þæne hælend
ahengon 7 on rode genægledon.
 297. Heo þa genamon hine 7 læddon to ðære stowe þær
heo hine ahon sceoldon, ge he efne sylf wegges stycce þa rode oferbær þe
hine man eft on aheng.
 299. 7 heo þa hengan hine on ðam clife þe heo heton Golgotha,
7 twegen sceaþan his on twa healfe 7 hine, Crist, on middan.
 301. Þa awrat Pilatus sum gewrit 7 het on ða rode genæglian
wiðufan his heafod.
 302. Wæs þæron awriten: <foreign>Iesus Nazarenus rex Iudeorum</foreign>.
 303. Her is ahangen se Nazarenisca hælend se is Iudea cyning.
 304. Þis gewrit ræddan mænige Iudea, for ðan seo stow
wæs neah þære ceastre þær he ahangen wæs.
 305. Wæs hit gewriten on ðreo geðeodu, on Ebreisc 7 on
Læden 7 on Grecisc.
 306. Þa cwædon Iudea ealdormen to Pilate: Ne writ þu
þæt gewrit swa þæt he sy Iudea cyning, ac þæt he sylf sæde
þæt he heora cyning wære.
 308. Þa cwæð Pilatus: <foreign>Quod scripsi, scripsi</foreign>.
 309. Þæt ic þær wrat, þæt sceal beon awriten.
 311. Þa genamon þa cempan, syððan heo hine ahangon
hæfdon, his hrægl 7 hit on feower todældon.
 312. Feng ælc to his dæle, buton his tunecan anre.
 313. Wæs seo sellice geworht: næs na geseowod, ac wæs eall
on anum gewefen.
 314. Þa cwædon heo: Nelle we na slitan þas tunecan, ac uton
hleotan to hwylc ure heo age.
 315. Wæs þæt to ðan swa gedon þætte þæt gewrit
sceolde beon gefylled þe be ðan awitegad wæs: <foreign>Diuiserunt sibi
uestimenta mea et super uestem meam meserunt sortem</foreign>.
 318. Heo todældon him min hrægl, 7 heo sendan hlot ofer mine
gegerlan.
 320. Þa stod þærbig þære rode Maria his lichamlice
moder 7 hire swuster Maria Cleophe 7 þonne get þridda Maria seo
Magdalenisce 7 þæt sar gesawon þæt him æteowod wæs.
 322. Mid þy þe se hælend þa geseah his moder standan 7 his
þone leofan þegn þe he on sundran lufode, þæt wæs þes ilca
Iohannes se ðe þas halgan drihtnes þrowunge æfter þære
endebyrdnysse sægð þe he heo sylfa his eagum oferseah, þa cwæð he
to hire: <foreign>Mulier, ecce filius tuus</foreign>.
 326. Wite þu, wif, þætte þæt is þin sunu þe ðe
big standað.
 327. Cwæð þa eac to Iohanne: <foreign>Ecce mater tua</foreign>.
 328. Wite þu eac, cwæð he, þætte þæt is þin
modor, 7 þu heo þe for modor hafa.
 329. 7 he ða syððan, Iohannes, on his gewealdum heo
hæfde.
 330. Þa wiste se hælend þæt ealle þa þing wæron
gefylled þa ðe be him gewitegade wæron.
 331. Cwæð þa: <foreign>Sitio</foreign> me þyrsteð.
 331. Þa stod þær sum fæt be ðære rode wæs mid
ecede gefylled.
 332. Þa genaman heo spingan 7 mid ecede gefyldan 7 mid ysospan
þa wyrt utan befeoldon, 7 him þa up to ræhton.
 334. Sona swa se hælend þæs ecedes onbyrigde, þa
cwæð he: <foreign>Consummatum est</foreign>.
 335. Nu syndon ealle þa þing gefylled þa ðe æfre fram
frymðe middaneardes be me awritene 7 gewitegad wæron, 7 onhelde his
þæt halige heafod him on ða swiðran eaxle 7 his þone wundorlican
gast Godfæder onsænde.
 339. Þa eodan Iudeas to Pilate 7 hine bædon þæt he hete
heora sceancan forbrecan, þæt hy þe hraðor forðferdon, for ðan
ðe heo noldon þæt heora lichaman on ðam heora restedæge on rode
wæron, for ðan ðe þæt wæs swiðe halig 7 mære dæg mid him
7 heo þone dæg swiðe micelne hæfdon.
 343. Þa het Pilatus gan þa cempan to, 7 heo þa swa dydon,
forbræcan þæra sceaðena scancan.
 344. 7 þa heo to ðam hælende coman, þa gesawon hi þæt
he wæs þa niwan forðfered.
 345. Ne bræcan þa na his scancan, ac heora an hine mid spere
on ða sidan stang, 7 þær sona blod 7 wæter ut of eode.
 347. Tacnode mid þan hu clæne 7 hu wlitiglice þyses
middaneardes leahtras þurh his þa halgan þrowunge aðwægene 7
adilgade wæron.
 349. 7 eac þæt gewrit sceolde beon gefylled þe be him
asungen wæs: <foreign>Uidebunt in quem transfixerunt</foreign>.
 350. Heo lociað nuhwænne on ðone þe heo ær on ðære
rode sticedon, þæt bið on domes dæge, þonne he, drihten, on him
sylfum wile æteowan eal þa sar 7 uneðnysse þe he æfre for mancynnes
lufan aræfnade.
 353. 7 þonne eall eorðan cyn ofer hine sarlice heofað 7
wepað.
 355. Þa efne on ða tid þe se hælend forðferde, þa com
þyder sum rice man 7 æðele fram Arimathia þære ceastre, wæs his
nama Iosep.
 357. Folgade he ær þam hælende 7 wæs his discipul.
 357. Þa eode he sona deagollice for Iudea ege to Pilate, 7 hine
bæd þæt he him forgeafe þæs hælendes lichaman, þæt he hine
moste of ðære rode adon.
 359. Þa alefde Pilatus him þæt.
 360. Þider þa com eac sum mære man, wæs þæs nama
Nichodemus.
 361. Brohte se þam hælende sume siðe hundteontig punda
deorwurðra wyrta.
 362. 7 heo þa genamon þæs hælendes lichaman 7 hine of
þære rode ahofen, 7 hine swiðe clænlice aðwogan 7 mid deorwurðum
smyrenyssum gesmyredan, 7 þa mid clænre scetan bewundan, swa swa mid
Iudeum þeaw wæs þæt man þæra riccra manna lichaman mid
deorwurðum wyrtum smyrede þy læs heo brosnian oððe stincan
sceoldan.
 367. Þær wæs þa sum wyrtun on ðære stowe þær se
hælend ahangen wæs, 7 þær wæs on ðam wyrtune sum neowe byrgen
of ðam stane geworht, on ðære næs ær nanes mannes lichama geset.
 369. Þa genamon heo for ðam Iudea Eastortidum, 7 for ðan ðe
seo byrgen swa neah wæs, gesettan þa þæs hælendes lichaman
þærinn, 7 þa byrgenne utan swiðe fæste mid miccle stane betyndon 7
behleodedan/.
 373. Nu we hyrdan secgan, men ða leofestan, mid hu wundorlicre
arfæstnysse 7 mid hu unasecgendlicre mildheortnysse se ælmihtiga drihten
manncynn fram ecum cwealmum 7 of deofla anwealda alesde 7 generede.
 376. Ac uton we for ðan swa swa us micel þearf is mid ealre
heortan meagolnysse 7 mid ealles modes estfullnysse him on hand gan 7 hine
lufian, 7 him a unablinnendlice þancian þære micclan lufan þe he to
manna cynne genam, to ðan þæt we næfre of þæra rime getealde
wurðan þe he on ðysum andweardan dæge þurh his blodes agotennysse of
ecere ermða grundum to heofona heanyssum 7 to engla midwiste abohte 7 alesde,
his sylfes naman to wuldrienne 7 to hergenne on ecum gefean 7 on ecere
eadignysse, þurh ealra wurulda woruld, a buton ende, amen.

END_TEXT
START_TEXT

HomS 24.2 (Schaefer)
B3.2.24.2.<sourcedesc><bibl>In Parasceve: Schaefer 1972
Christmas: Scragg 1992,    2
Epiphany    8
First Sunday after Epiphany   14
Second Sunday after Epiphany   17
Third Sunday after Epiphany   22
Fourth Sunday after Epiphany   24
Fifth Sunday after Epiphany   29
British Library, MS. Cotton Faustina A.IX., ff. 27v-31v   29
Quinquagesima Sunday: Morris 1874-80   33
Ash Wednesday   39
Cambridge, Corpus Christi College, MS. 190   39
First Sunday in Lent: Morris 1874-80   41
Second Sunday in Lent (Oxford, Bodleian Library, MS. Bodley 343)   46
Second Sunday in Lent: Scragg 1992   51
Second Sunday in Lent   56
Oxford, Bodleian Library, MS. Hatton 114   56
Third Sunday in Lent: Assmann 1889   59
Third Sunday in Lent: Morris 1874-80   62
Fourth Sunday in Lent: Belfour 1909   70
Fifth Sunday in Lent: Assmann 1889   74
Fifth Sunday in Lent: Morris 1874-80   78
Palm Sunday   83
Oxford, Bodleian Library, MS. Bodley 340   83
Palm Sunday: Schaefer 1972   91
Palm Sunday: Morris 1874-80   99
In Cena Domini: Assmann 1889  107
In Cena Domini: Bethurum 1957  114
In Parasceve: Scragg 1992  118
De Parasceve: Scragg 1992, edited from Oxford, Bodleian Library, MS. Bodley 340, VercHom 1 MS. E, 743  127
In Parasceve: Schaefer 1972  138
, 285-314.</bibl></sourcedesc>



 1. Hwæt, se ælmihtiga Drihten wæs symle swiðe gemyndig
his ðære unasæcgendlican mildheortnysse & þære unawendedlican
lufan þe he to mancynne genam þa he heo ærest æt frymðe wlitege
& wisfæste gesceop, & geworhte & nu eft on ðas halgan tid
& on þisum andweardan dæge heo swiðe arfæstlice & swiðe
wundorlice mid his þy deorwurðan blode & of deofla anwealde & fram
ecum cwealmum & witum alysde & abohte.
 6. Forðan ealle ða halgan heahfæderas & witegan, ða
ðe on þære ealdan æ wæron, to ðysum dæge hopedon &
hihton, for ðan ðe hi wiston þæt heo sceoldon on ðysum dæge
weorðan alysde.
 9. Witegedan heo hine forðan toweardne, & eac swilce mid
halgum dædum & mid mænigfealdum weorcum becnedan & tacnedan.
 11. Enoch se halga, se ðe ær ðam micclan flode wæs, &
wearð on lichaman lifigende of ðisum life alæded, on manegum þingum he
hine þa iu toweardne sæde & wrat.
 13. Abraham se halga heahfæder þisne dæg on unarimedum
þingum ge mid wordum ge mid dædum toweardne wyscte & wiste, &
ealra swiðast mid þæra dæda þe he wolde his agenne sunu & his
bearn Gode to gecwemum lace on timbre acwellan & onsæcgan, to tacne
þæs ðe Godfæder sænde his ðæne eadigan Sunu hider on
middaneard.
 18. And se ða swiðe hyrsum gewearð & eadmod his Fæder
oð þæt seo tid com þæt he on þisum andweardan dæge for ealles
mancynnes hælu & lufan lichamlice deað geðrowade.
 20. Swilce eac Moyses, se Gode leofa heahfæder, on eallum ðam
þingum & farum þe he be Godes hæse ferde, & æþt Godes folc
of Egipta þeowdome alysde & alædde, & Egipta duguþe fordyde
& heora cyning & heretogan ealle fordilgade, on ða anlicnysse þe se
ece Godes Sunu on ðas halgan tid mancynn alysde to ecum life & friðe,
& deofles mihte her on worulde forbræc & hine ða on hellewitu
& on ecre ermða grundes geband & geniðrade.
 27. Nis ðonne æniges woruldmannes gemet to asæcgenne &
to areccenne hu mænige gode & Gode leofe on ðam cynne syððan
gewurdan, þa ðe þyses dæges tocyme andweardnysse wysctan &
wilnedan & fulgearwe toweard wistan, þæt se lifigenda Godes Sunu wolde
cuman hider on middaneard, mancynne to helpe & to genere & swilce eac
to lare & to lifes bisene.
 33. Syððan he ða þisne middaneard þurh þæs eadigan
heahengles bodunge Sancte Gapriheles & þurh ðæne unwæmman innoð
Sancta Marian gesoht hæfde, he ða on manegra wundra tacnum & weorcum
on þisum middanearde ascan beorhte, swa we oft & gelome sæcgan
gehyrdan.
 37. And þa, æfter ðan ðe he hæfde unrim manna
gehæledra & geclensedra & deaddra awehte, þæt he, on þam
dæge þe nu ær fif nihtum wæs, com mid micclum herge lofsingendra
& herigendra manna to Hierusalem, & þær þas fif niht manige
searwe & sætunge adrah æt ðam unlædum bocerum Iudan.
 42. And he ða georstandæg to manna fotum onhnah & his
discipula fet ðwoh, & he hi æfter ðan Godfæder bebead.
 43. Swilce he him eac his ða halgan ðrowunge & þa
wundorlican ærist & þa eadigan upastigennysse & ealle ða þing
þe he wolde & geteohhod hæfde þæt be him geweorðan sceolde,
ealle he ða sweotelum wordum sæde & mynegade.
 47. Swa swa Sanctus Iohannes se eadiga godspellere, se ðe Cristes
boca þære feorðan dæl awrat, gerynelicum wordum sægeð be
ðære halgan Drihtnes ðrowunge, hu þæt geworden wære & hu he
his þegnas Godfæder bebead & þus cwæð: Fæder min, ða ðu
me sealdest, ealle ic þa beheold on þinum naman.
 51. Ne forwearð þæra ænig buton þæt forwyrde Bearn
an, þæt halige gewritu sceoldon beon gefyllede.
 53. Nu ic heo þe bebeode.
 53. Ne bidde ic þæt ðu heo of ðisum middanearde ado, ac ic
bidde þæt ðu heo on soðe gehealde; & na læs þæt ic for
ðas ane gebidde, ac ic for ealle ða ðingie, þa ðe þurh heora lare
on me gelefað, þæt ðu heo ealle on lufan & on annysse gehealde
& getrymme.
 58. Sægeð oðer godspellere þæt he Crist ða eode
æfter ðan ðe he þas word þus gecweden hæfde & ða his
discipulas mid him on sumne tun þe man het Gezamani.
 60. And he cwæð to his þegnum, Sittað ge her & bidað
oð þæt ic me gegange to sumere stowe gebiddan.
 61. And þa genam he heo þreo mid him, þæt wæs Petrus
& Iacobus & Iohannes, & heo þa lædde on sumere stowe & him
to cwæð, <foreign>Sustinete hic et uigilate mecum</foreign>.
 64. Bidað ge her, he cwæð, & waciað mid me.
 64. And þa eode þærrihte big & on his andwlitan
forðhnah/ & mancynnes synna wið ælmihtigne Fæder þingade, &
þa eode eft to ðam his discipulum þrym & hi ða gemette
slæpende.
 67. Ða cwæð he to Petre, For hwan ne mihtan ge ðas ane tid
wacian mid me?
 68. Efne swa he cwæde, Þu beotadest ær þæt ðu
woldest þin feorh for me settan, & nu ne meaht aberan þæt ðu ane
hwile mid me wacie.
 70. Þa wæs þriwa þæt he swa fram him eode to þam
gebede, & þonne symle heo eft slæpende gemette.
 72. Wæron heora eagan gehefegode, æghwæðer ge for
ðære micclan wacunge þe hi ær to ðam heora Eastortidum wacedon, ge
eac oðre gedda for ðære micclan wyrde þe heom toweard wæs.
 75. Þa æfter ðan eode he to ðam his discipulum þær
hi ealle wæron.
 77. And hi ða eodon, swa swa Sanctus Iohannes sægeð, ofer
ðone burnan þe Cedron hatte, on ænne wyrttun innan.
 78. Wiste he se unlæda Iudas, se ðe hine to deaðe
belæwæd hæfde, þæt he Crist gelomlice on ðære stowe mid his
discipulum wæs.
 80. Lærda þa for ðan þa Iudea ealdormen & heora
sacerdas þæt heo hine þær oferfon heton, & þa geþingade &
gerædde wið heo þæt heo him gesealdon þrittig scillinga wið ðan
þe he hine heom belæwde.
 83. He ða genam micel werod mid him, se ungetreowa Iudas,
ðæra bisceopa men & þæra pharisea & ðam soðan Hlaforde
aswac, ælmihtigum Drihtne, & na ðam Hlaforde swa swiðe swa him
sylfum.
 86. Ferde ða mid ðam werode sona on forewearde niht ðider mid
leohtfatum & mid stængum, & hi ealle gewæpnode wæron efne swa
swa hi to gefeohte faran sceoldon.
 88. Þa wiste se Hælend eall þa þing þe be him toweard
wæron, & for ðan he sæde his þegnum þæt ða men
ðiderweardes/ ferdon & þær ða ætrihtes wæron ða þe hine
onfon sceoldon.
 91. Ge he efne him sylfa heom togeanes eode.
 92. Þa heo ða him to comon, þa cwæð he to heom, <foreign>Quem
queritis?</foreign>.
 93. Hwæne sæcað ge?
 93. Ða cwædon heo, We sæcað þone Nazareniscan.
 94. Þa cwæð he Crist to heom, Ic hit eom.
 94. Þa stod he Iudas mid ðam mannum þe he þær lædde.
 95. Þa sona þæs þe he Crist to heom eallum þæt an
word gecwæð, Ic hit eam, þa ne mihte heora ænig for ðam anum worde
ætstandan, ac hi ealle onbæcling feollan, þæt heo on eorðan
lagon.
 98. Wæs on ðam swa cuð þæt he hi ealle mid ane worde on
ece forwyrd sændan mihte, þær he wolde.
 99. Ac he þæt eall for manna lufan geðyldelice abær.
 100. Þa hi ða eft arison, þa befran he Crist heo eft hwæne
heo sohton.
 101. Þa cwædon heo efne swa heo ær cwædon: We sæcað
Hælend, þæne Nazareniscan.
 102. Þa cwæð he, Ic eow sæcge þæt ic hit eam.
 103. Gif ge þonne me sæcað, forlætað þonne þas mine
geferan gangan to ðæs ðe hi willen.
 104. Wolde he þæt ða word wæron gefylled þe he ær on
ðam gebede cwæð: Fæder, ða þu me sealdest, ne forleas ic heora
ænigne.
 106. Sægeð oðer godspellre þætte Iudas þæt tacen
sæde þam mannum þe he þær lædde, & þæt he ðus
cwæde to heom: Þæne ðe ge geseon þæt ic cysse, þonne witan ge
be ðan þæt he þæt bið.
 109. Nimað þæne & hine wærlice lædað.
 109. And þa eode he to ðam Hælende & hine cyste.
 110. Þa cwæð he Crist to him, <foreign>Amice, ad quod uenisti?</foreign>.
 111. Þu freond, to hwan come þu hider?
 111. Wiste he & geseah þæt inwit þæt on his heortan
wæs & hwæt he mid ðam cosse wolde.
 113. Þa heo hine ða onfengon, þa abrægd Sanctus Petrus his
sweorde.
 114. Sloh ða þæra bisceopa þægna sumne on þæt
heafod & him þæt swiðre eare of asloh.
 115. Mynte þæt he hine sceolde wyrs astrican gif he mihte.
 116. Þa forbead he Crist him sona þæt gefeoht & het
stingan his sweord on his scæðe; & þa genam þæt eare þe
ðær of aslægen wæs & þam men on þæt heafod asette, &
he wæs eft sona hal geworden.
 118. Þa flugon þa discipulas ealle & þone Hælend
forleton, efne swa he heom ær toweard sæde.
 120. Ne wæs þæt þonne nahwæðer ne on heora
forhtleasnysse ne on unhylda gelang, ac þæt eall ær beforan swa
gewitegad wæs & geteohhad.
 123. Þa heo ða þæra bisceopa men him onfengon & hine
bundon, þa cwæð Crist to heom, Hwæt, ge comon to me mid sweordum
& mid stengum, efne swa swa ge to hwilcum sceaðan faran woldon.
 125. And ic ælce dæge mid eow sæt & eow lærde &
ge me ðær ne grettan.
 126. Ac þæt wæs on ðan swa geworden þætte halgu
gewritu sceoldon beon gefylled.
 128. Þa heo hine ærest to ðam heahbiscope gelæddan, þe
Anna wæs haten.
 129. Wæs se Anna Caiphan sweor, þe þy geare bisceop wæs.
 129. Wæs þæt se ilca Caiphas se ðe ær mid Iudeum æt
ðære geðeahte wæs, þa heo ymbe ðæne Hælend spræcon &
þeaht dydon, hu heo hine ateon woldon gif heo his geweald ahton, hwæðer
heo hine acwealdon, þe anforleton, & þus cwædon: Þes man wyrcað
maran wundor & mænigfealdran þonne we æfre gesawon.
 134. Gif we hine forlætað, þonne cyrreþ þis folc eall to
him.
 135. Þa cwæð he Caiphas: Hwæt, ge la syndon unwise men.
 136. For hwan nellað ge þæncan þætte þæt is selre
þæt an man deað þrowige ðonne eall folc forweorðe.
 137. Witegade he þæt unwealdene muðe be Cristes þrowunge.
 138. Sæde soð, swa he nyste, for ðan ðe Cristes þrowung
& his lichamlic deað eallum his þam halgum to ecum gode gelamp.
 141. Þa eode Petrus & þes ilca Iohannes, se þe ðas
halgan Drihtnes þrowunge sægeð, feorran æfter ðam Hælende &
gesawon þæt hine man swa gebundene lædde on þæs biscopes
cafertun.
 143. Þa wæs he Iohannes ðam biscope cuð & his mannum;
eode ða eac on ðone cafertun sona æfter him.
 145. Ða stod Petrus ute æt ðam geate, & hine nolde se
geatward in lætan.
 146. Þa eode he Iohannes eft to & gespræc to ðam
geatwearde þæt he Petrus in lete.
 147. Wæs þa þæt mennen þe þæt get heold.
 148. Ða he ða Petrus in eode, þa cwæð þæt mænnen
to him, Ac ne eart ðu þises mannes gefera þe her oferfangen is?
 149. Þa ætsoc he sona Petrus & cwæð þæt he his
gefera nære.
 150. Þa wæs þær sum fyr onæled.
 151. Þa stodan þæs biscopas þegnas æt ðam fyre &
heo wermdon; wæs þæt weder ceald.
 152. Þa he Petrus stod eac þær æt ðam fyre mid þam
oðrum & hine wermde.
 154. Se bisceop þa frægen þone Hælend & acxode be his
þegnum & be his lare, hu he menn lærde.
 155. Þa andswarode he Crist him & him cwæð to, Hwæt,
ic openlice & undearnunge men on middanearde lærde & symle þær
eower gesamnung mæst wæs, ge on temple, ge buton.
 157. Þonne lærde ic heo þær openlice; ne ic awiht
dearnunge spræc, ne min lar awiht deagol wæs.
 159. Hwæt frinest ðu me þæs?
 159. Frin ðæs ðam men þe min word & mine lare
gehyrdon.
 160. Efne þas ilcan men þe her ymbutan standað, heo witan
hwæt ic heo lærde.
 162. Mid þe þy se Hælend þas word gecweden hæfde, þa
sloh ðæra biscopes þegna sum hine ofer þæt wange & him to
cwæð, To hwan andswarast ðu swa ðam biscope?
 164. Þa cwæð he Crist to him, Gif ic unteala cwade, geseð
þæt mid gewitnysse.
 165. Gif ðonne ic teala cwæð, hwæt witest þu me?
 166. For hwan þirstest ðu me?
 167. Ða stod Petrus æt þam fyre, swa ic ær sæde, &
hine wermde.
 168. Ða cwæð heora sum to him, Ac ne eart ðu þises
mannes þegen þe her oferfangen is?
 169. Þa ætsoc he swiþe & cwæð þæt he nære.
 169. Ða cwæð þæra biscopes þegna sum him to, þe
ðæs mannes cuða & geðofta wæs þe Petrus ær þæt eare
of asloh: Hwæt ætsacest ðu þæs, cwæð he.
 172. Ac ne geseah ic þe on ðam wyrtune mid him?
 172. Ða ætsoc he Petrus eft ðriddan siðe & mid aðum
swor þæt he nahwanan his geferscipes wære ne his naht ne cuþe.
 174. And þa sona mid þe creow se hana.
 174. He þa gemunde Petrus & ofðohte þæt word þe
Crist him ær to cwæð, þæt he him sceolde þriwa wiðsacan ær
ðan se hana creowe.
 176. Eode ða sona ut ðanon & swiðe sare & biterlice
weop.
 178. Þa sende he Annas þæne Hælend swa gebundenne to
Caiphan, ðam his mæge þe þy geare bisceop wæs.
 179. Ða wæron þær ðera sacerda ealdormen ealle
gesamnode & þa rædboran þæs folces & ymb þæt
þeahtedon, hu heo þurh swilce lease gewitnysse þæne Hælend to
deaðe gedeman mihton.
 182. And hine læddon on þæt heora gemot beforan him
eallum.
 183. And eodan manega lease gewitan forð & him mænigfealde
leasunge onsædon.
 184. Þa aras se ealdorman þæra sacerda & him cwæð
to, For hwan ne andswarast ðu þysum mannum þe ðe ðas þing
onsæcgað?
 186. Þa swigade he Crist & heora nenigum nane worde ne
andswarode þæs þe heo him onsædon.
 187. Þa cwæð se ealdorman eft to him, Ic þe halsige þurh
lifigendne God þæt ðu us sæcge hwæðer þu sy se gehalgode Sunu
ðæs ælmihtigan Godes.
 189. Þa cwæð he Crist to heom, Efne þu cwæde, swa hit
is.
 190. And for soð ic eow sæcge, cwæð he, þætte
þæt nuhwænne gelimpeð þæt ge geseoð mannes Sunu sittende on
þa swiðran healfe þæs ælmihtigan Fæder, & on heofonas
wolcnum on middaneard cumenne.
 193. Mende he hine sylfne.
 193. Þa heo ða ðas word gehyrdon, þa wæs se biscop to
þæs eorre þæt he slat his sylfes hrægl him on & cwæð to
eallum ðam gemote, Hwæt, we nu geherað hu he Gode yfelsacað.
 196. Hwilc þearf is us nu oðre gewitnysse.
 196. Ac cweðað hu eow þence þæt we him deman scylan.
 197. Þa cwædon heo ealle þæt he wære deaðes scyldig,
& spuwan heora spatul on his andwlitan & mid heora handum on his neb
slogon & him mænig edwit & mænigfealde bismornysse dydon, &
hine heton þurh bismornysse witegian hwa þæt wære þe hine ðonne
slohge.
 201. And he Drihten þæt eall swiðe mildheortlice for
mancynnes lufan geðolade.
 203. <foreign>Adducunt ergo Iesum ad Pilatum in preterium</foreign> Heo ða
læddon hine ealle swiðe ær on morgenne to Pilates domerne þæs þe
Iudea gerefa wæs.
 205. Noldon þa þider in to Pilate gangan for ðam heora
Eastertidum, ac wæs þæt heora þeow þæt heo næfre noldan on
ða tid on ænig þæra husærna gangan þe hæðenes cynnes men
inne wæron, þy læs heo ðurh þæt besmitene wæron.
 208. Þa wiste he Pilatus þæt.
 209. Eode þa ut to him & him cwæð to, Hwæt witað ge
þysum men?
 209. For hwan oncunnan ge hine?
 210. Þa cwædon heo, Gif he nære cyning & forworht,
þonne ne læddon we hine na hider to þe, ne þe ne sealdon.
 211. Þa cwæð he Pilatus, Neomað ge hine ðonne &
ateoð swa eower æ eow bebeode.
 213. Þa cwædon heo Iudeas, Nis us þæt alyfed þæt we
ænigne man on ðas tid cwellan moton.
 214. Sceolde þæt word beon gefylled þæt he Drihten ær
sylf/ cwæð, þætte Iudeas sceoldon, þa ðe æfter his
lichamlicere gebyrde his agenne leoda wæron, þæt heo hine sceoldon
hæðenum mannum to cwale gesyllan, swa heo þa gedydon, for ðan Pilatus
& þa his þegnas þe hine hengon, þæt wæron elþeodisce menn
Romanisces cynnes, for ðan Romane wæron þa gyt ealle hæðene ge
feala geara æfter ðan.
 220. Þa eode Pilatus on þæt his domern & het lædan
þone Hælend in to him.
 221. Cwæð him ða to, Eart ðu Iudea cyning?
 221. Þa cwæð se Hælend him to andsware, Frinest ðu
þises hwæðer þe ðines ðances þe ðe oðre men be me sædon
þæt ic heora cyning beon sceolde?
 224. Þa cwæð he Pilatus to him, Nat ic þe onsundran
nænigne incan to, ac þine agene leode & þas bisceopas þe synnigne
sæcgað & to ðan hider brohton þæt ic ðe sceolde hatan
acwellan.
 226. Sæge me hwæt ðu dydest.
 227. Þa andswarode him se Hælend & him to cwæð,
<foreign>Regnem meum non est de mundo hoc</foreign>.
 228. He cwæð, Nis min rice of ðisum middanearde.
 229. Gif hit on ðisum middanearde wære, ðonne campedan mine
þegnas for me, þæt ic nære Iudeum geseald on geweald.
 230. Ac wita ðu be ðan þæt min rice nis heonan.
 231. Þa cwæð Pilatus, Eart þu cyning, ðe ne eart?
 232. Cwæð him to se Hælend, Hwæt, ðu þæt
sægest þæt ic cyning sy.
 233. To ðan ic com hider on midaneard þæt ic wolde
mannecynne soð & riht cyðan, for ðan ælc þæra manna þe
soð & riht lufað, ælc þæra min word & mine stæmne
gehereð.
 236. Þa he ða Pilatus ðas word gehyrde, þa eode he eft ut
to Iudeum & him to cwæð, Ne gemette ic ænigne incan on ðisum
men.
 237. Ic ðonne wat þætte þæt is eower gewuna & eower
þeaw þæt ic eow anum men feorh forgeofe on ðas tid.
 239. Willað ge ðonne þæt ic þysum eowrum cyninge forh
forgeofe?
 240. Wiste he Pilatus genoh geara þæt Iudas for æfstum anum
hine hatedon.
 241. Ða cleopodon heo ealle & cwædon þæt heo noldon
þæt him man feorh forgeofe, ac bædon þæt he Barrabban feorh
forgeofe.
 243. Wæs þæt swiðe yfel sceaða se Barrabbas &
scinlæca.
 244. Wæs þær on ða ilcan tid on bændum.
 245. Þa eode Pilatus þa eft inn & het þone Hælend
swiðe swingan.
 246. And þa his þegnas geworhton & gewundon þyrnene beah
for cynebænd & him on þæt heafod settan, for ðan ðe þæt
bið cyninga þeaw & casera þæt hi oft habbað gyldene
heafodbænd ymb heora heafod.
 248. And þæt bið cyninga wisa þæt hi beoð mid reade
godwebbe gegerede.
 249. Þa genaman heo forðan tacen & gegeredon hine eac to
bismere mid reade hrægle swiðe yfellice & him to hospe & to edwite
to luton.
 251. And hi þurh bismernysse hine grettan & þus cwædon:
<foreign>Ave Rex Iudeorum</foreign>.
 252. Wes hal, þu Iudea Cyning.
 253. And him spiwon on ðone andwlitan & mid heora handum ofer
þæt wange slogon.
 254. And he so Heofonlica Cyning þæt eall swiðe
geðyldelice abær for mancynnes lufan & hælu.
 256. Þa eode Pilatus eft ut to Iudeum & him to cwæð:
<foreign>Ecce adduco uobis eum foras</foreign>.
 257. Nu gyt ic hine hate lædan, cwæð he, hider ut
ætforan eow, þæt ge ðy gearwor witan þæt ic nænigne incan on
him ne gemette.
 259. Þa eode se Hælend ut beforan Iudeas.
 259. Hæfde him þæne þyrnene beah on heofde & mid
þy readan hrægle gegered wæs.
 261. Mid þe ðy heo þa hine gesawon swa bismerlice geteondne,
þa wæron heo þæs swiðe glæde, & þa sona ealle anmodlice
clypodon & þus cwædon: Crucifige, Crucifige.
 263. Ho hine man hraðe; Ho hine man hraðe.
 263. Ho hine man hraðe.
 264. He is deaðes scyldig.
 264. Þa cwæð Pilatus, Niomað ge hine ðonne &
ahoð.
 265. Nat ic hwæt ic him witen scyle.
 265. Þa andswarodon him Iudeas & þus cwædon, We habbað
rihtte æ, & þonne æfter þære æ bebode he sceal deað
þrowian, for ðan þe he sægð þæt he sy Godes Sunu.
 268. Þa Pilatus ðas word gehyrde þæt heo sædon þæt
he wære Godes Sunu, þa wæs he swiðe forht geworden.
 270. And þa eode eft inn on þæt his domern & befran ða
þæne Hælend & him to cwæð: <foreign>Unde es tu?</foreign>.
 271. Hwanon eart ðu?
 271. Þa nolde Crist him nane worde andswarian.
 272. Þa cwðæ he Pilatus to him, For hwan nelt ðu sprecan
to me?
 273. Ac þu nast þæt ic hæbbe þa mihte þæt ic
mæge þe hatan acwelan swa þe lif forgifan, swa hwæðer swa ic
wille?
 275. Þa andswarode him se Hælend & him to cwæð,
Nafast þu ænige mihte wið me, butan þe sy ufan seald.
 276. Þa ðohte Pilatus þæt he hine wolde forlætan &
him feorh forgeofan.
 277. Sona swa Iudeas þæt ongeaton, þa cwædon heo þæt
he nære þæs caseres freond buton he hine acwellan hete.
 280. Þa gesæt he on his heahsetle; het him ða beran wæter
to & þwoh his handa & cwæð to Iudeum, Witað ge, cwæð he,
þæt ic wille beon þises mannes blodes unscyldig & his deaðes.
 282. Þa cwædon hi sona ealle, Sy his blod & his blodes
wracu ofer us & ofer ure bearn.
 284. Bædon heo him sylfum swiðe unlædlicere bene, swa heo
syððan eall unlædu & ermðu begeatan.
 286. Þa cwæð he Pilatus: <foreign>Ecce rex uester</foreign>.
 286. Her is eower cyning.
 287. Ateoð hine swa ge willon.
 287. Cwædon heo, Nim hine & hat hine ahon.
 288. Þa cwæð he Pilatus, Hwæt, ic þonne eowerne cyning
hate ahon?
 289. Cwædon heo Iudeas, Nabbað we ænigne cyning buton
Casere.
 289. Ne gemundan heo þa unlæda þætte Drihten heora cyning
beon sceolde, se ðe ealra cyninga cyning is.
 291. Þa het Pilatus his þegnas þæt heo þone Hælend
ahengon & on rode aneglodon.
 293. Heo þa genamon hine & gelæddon to þære stowe
þær heo hine ahon sceoldon, ge he efne sylfa wegges sticce þa rode
oferbær þe hine man eft on aheng.
 295. And heo þa hengon hine on ðam clife þe heo heton
Golgotha, & twegen sceaðan his on twa healfe & hine Crist on middan.
 297. Þa awrat Pilatus sum gewrit & het on ða rode
genæglian wiðufan his heafod.
 298. Wæs þæron awriten: <foreign>Iesus Nazarenus, Res Iudeorum</foreign>.
 299. Her is ahangen se Nazarenisca Hælend, se is Iudea Cyning.
 299. Þis gewrit ræddan mænige Iudea, for ðan seo stow
wæs neah þære ceastre þær he ahangen wæs.
 301. Wæs hit awriten on ðreo geðeodu, on Ebreisc & on
Læden & on Grecisc.
 302. Þa cwædon Iudea ealdormen to Pilate, Ne writ ðu
æþt gewrit swa þæt he sy Iudea Cyning, ac þæt he sylf sæde
þæt he heora cyning wære.
 303. Þa cwæð Pilatus: <foreign>Quod scripsi scripsi</foreign>, þæt ic
þær wrat, þæt sceal beon awriten.
 306. Þa genamon þa cæmpan, syððan hi hine ahangen
hæfdon, his hrægl & hit on feower todældan.
 307. Feng ælc to his dæle, buton his tunecan anre.
 308. Seo wæs syllice geworht; næs na gesiwed ac wæs eall
on an gewefen.
 309. Þa cwædon hi, Ne slitan we þas tunecan, ac uton hleoton
hwilc ure hi age.
 310. Wæs þæt to ðan swa gedon þætte þæt gewrit
sceolde beon gefylled þe be ðan awriten wæs: <foreign>Diuiserunt sibi uestimenta
mea et super uestem meam miserunt sortem</foreign>.
 312. Heo todældan him min hrægl & hi sændon hlott ofer
mine gegyrlan.
 314. Þa stod þær big þære rode Maria his lichamlice
moder, & hire swuster Maria Cleophe, & þonne gyt þridda, Maria seo
Magdalenisce, & þæt sar gesawon þæt him æteowod wæs.
 316. Mid þy ðe se Hælend þa geseah his moder standan &
his þone leofan þegen þe he onsundran lufode, þæt wæs þes ilca
Iohannes se ðe þas halgan Drihtnes þrowunge æfter þære
endebyrdnysse segð, þe he heo sylfa his agenum eagum oferseah, þa
cwæð he to hire, <foreign>Mulier ecce filius tuus</foreign>.
 320. Witu ðu wif þæt þæt is þin sunu þe ðe big
standað.
 321. He cwæð þa eac to Iohanne, <foreign>Ecce mater tua</foreign>.
 322. Witu ðu eac, cwæð he, þæt þæt is þin moder
& þu hi for modor hafa.
 323. And he syððan Iohannes on his gewealdum hæfde hi.
 325. Þa wiste se Hælend þæt ealle þa ðing wæron
gefyllede þe ðe be him gewitegade wæron.
 326. He cwæð ða: <foreign>Sittio</foreign>, Me þyrsteð.
 327. Þa stod þær sum fæt be ðære rode; wæs mid
ecede gefylled.
 327. Þa genamon hi spingan & mid ecede gefyldan & mid
isopan þa wyrt utan befeoldan & him ða up to ræhtan.
 329. Sona swa se Hælend þæs ecedes onbyrigde, þa
cwæð he, <foreign>Consummatum est</foreign>.
 330. Nu syndon ealle þing gefyllede þa ðe æfre fram
frymðe middaneardes be me awritene & gewitegade wæron.
 332. And þa onhylde his þæt halige heafod him on ða
swiðran eaxle & his þone wundorlican gast Godfæder onsende.
 334. Þa eodan þa Iudeas to Pilate & hine bædon þæt
he hete heora sceancan forbrecan þæt hi þe hraðor forðferdon, for
þan ðe hi noldon þæt heora lichaman on ðam restedæge on rode
wæron, for ðan ðe þæt wæs swiðe halig & mære dæg mid
heom, & hi þone dæg swiðe micelne hæfdon.
 338. Þa het Pilatus gan þa cæmpan to & hi ða swa
dydon.
 339. Forbrecon þæra sceaðana sceancan; & þa ða hi to
ðam Hælende comon, þa gesawon hi þæt he wæs ða niwan
forðfered & hi ne tobræcan þa na his sceancan.
 341. Ac heora an hine mid spere on ða sidan stang & þær
sona ut blod & wæter ut eode.
 342. He tacnade mid ðy hu clane & hu wlitiglice þises
middaneardes leahtras þurh his þa halgan þrowunge aþwegene &
adilgade wæron, & eac þæt gewrit sceolde beon gefylled þe be him
gesungen wæs: <foreign>Videbunt in quem transfixerunt</foreign>.
 346. Hi lociað nu on þæne þe hi ær on þære rode
sticedon.
 346. Þæt bið on domes dæge þonne he Drihten on him
sylfum wile æteowian eall ða sar & uneðnysse þe he æfre for
mancynnes lufan aræfnade; & þonne eall eorðan cyn ofer hine sarlice
heofað & wæpað.
 350. Þa efne on ða tid þe se Hælend forðferde, þa com
þider sum rice mann & æðele fram Abarimathia þære ceastre.
 351. His nama wæs Iosep; he folgade ær ðam Hælende &
wæs his discipulus.
 352. And þa eode he sona deagollice, for Iudea ege, to Pilate
& hine bæd þæt he forgeafe þæs Hælendes lichaman, þæt
he hine moste of ðære rode adon.
 355. Þa alyfde Pilatus him þæt.
 355. Ða com eac þider sum mære man þæs nama wæs
Nichodemus.
 356. Se brohte ðam Hælende sume siðe hundteontig punda
deorwurðra wyrta.
 357. & hi ða genaman þæs Hælendes lichaman & hine
of ðære rode ahofun & hine swiðe clænlice aðwogon & mid
deorwurðum smerenyssum gesmyredan, & hi þa mid clenre scetan bewundan,
swa swa mid Iudeum þeaw wæs þæt man þæra riccra manna lichaman
mid deorwurðum wyrtum smyredon, þy læs hi brosniudon oððe stincan
sceoldon.
 362. Þær wæs ða sum wyrtun on þære stowe ðær se
Hælend ahangen wæs, & þær wæs on ðam wyrtune sum nyowe
byrgen of ðam stane geworht, on þære næs ær næniges mannes
lichama on geseted.
 365. Ða genamon hi, for ðam þe seo byrgen swa neah wæs;
gesettan þa þæs Hælendes lichaman þærin & þa byrgene utan
swiðe fæste mid micclum stane betyndon & behlidon.
 369. Nu we gehyrdan sæcgan, men ða leofestan, mid hu
wundorlicre arfæstnysse & mid hu unasæcgendlicre mildheortnysse se
ælmihtiga Drihten mancynn fram ecum cwealmum & of deofla anwealde alysde
& generode.
 372. Ac utan we forðan, swa swa us micel þearf is, mid ealre
heortan abryrnysse & mid ealles modes estfullnysse hine lufian & him a
unablinnendlice þancian þære micclan lufe þe he to mancynne genam.
 375. To ðan þæt we næfre of ðære rime getealde
weorðan þe he on ðysum andweardan dæge þurh his blodes agotennysse
of ðære ermðe to heofona heanyssum & to engla midwiste abohte &
alysde, his sylfes naman to wuldrienne & to hergenne on ecum gefean &
on ecere eadignysse, þurh eallra wurulda woruld, a buton ende, amen.

END_TEXT
START_TEXT

HomS 25
B3.2.25.
In Sabbato sancto: Dictionary of Old English transcript, edited from Oxford, Bodleian Library, MS. Bodley 340.



 1. Men ða leofestan, magon we hwylcum hwega wordum secgan be
ðære arwurðnysse þisse halgan tide, and þeoses halgan dæges þe
nu þyses morgenes andweard bið.
 4. And þeah ðe us syn ealle þa halgan drihtenlican tida, and
eac his þæra haligra þa ðe ymb twelf monað beoð mid hea lofe to
weorðienne and to wuldrienne, hwæðere þeos is ofer ealle oðre heah,
and halig, and geond ealne middaneard on drihtenlicum ciricum rihtlicost to
wurþienne.
 10. Weorðedan we ær to wintre æt geolum þæne
drihtenlican gebyrddæg, þa he us luflice and eadmodlice hider on
middaneard gesohte on menniscne had, and on menniscum lichaman.
 13. Þonne wæs on ðas halgan tid þæt we nu on
andweardnysse wurþiað, þæt he ure drihten mancynne swa cuðlice
gecydde lif æfter deaðe.
 16. And þeah ðe he hit ær beforan þurh his þa halgan bec
toweard sæde, and gehete, he þæt þonne nu on ðeosse wundorlican
symbelnysse openlice gecydde þurh his sylfes lichaman ærest þe he ær
onfeng to his Godcundnysse, and eac þurh manegra oðera haligra manna, þa
ðe eac mid him of deaðe arison, and efne soðlice manna wæron.
 23. Swa Sanctus Matheus be ðan cwæð, <foreign>Multa corpora
sanctorum qui dormierunt surrexerunt cum cristo</foreign>.
 24. Þætte efne mænige lichaman haligra manna þa ðe
miccle ær forðferede wæron mid him drihtne of byrgenum arison, and
forð eodon.
 27. And heo þær manegum mannum on Hierusalem æteowdan, and
him wiðspræcon.
 28. Þonne sægð Sanctus Matheus se Godspellere þeosne
halgan lection be ðære gerynelican arwurðnysse drihtnes æristes, hu
seo geworden wære, and þus cwæð, <foreign>Vespere autem sabbati que lucesscit
in prima sabbati uenit maria magdalene et altera maria uidere sepulcrum</foreign>; He
cwæð, þy æfenne þæs reste dæges se ðe lihteð on ðæne
ærestan reste dæg, þa com Maria seo Magdalenisca, and oðer Maria
þæt wæs Cristes lichamlice modor to ðære byrigenne, and þa
wæs micel eorðhrernys geworden þa se drihtenlica ærist gelamp.
 38. And drihtnes engel astah of heofonum and eode to ðære
byrgenne, and þone stan aweg awelede þe sy byrgen mid betyned wæs, and
þa gesæt ofer þam stane.
 42. <foreign>Erat autem aspectus eius sicut fulgor et uestimenta eius sicut
nix</foreign>; þæs engles ansyn wæs swa beorht and egeslic swa legetu, and his
hrægl wæron swa hwit swa snaw, and for þam egsan þæs engles
ansynes þa weardas wæron afærede and hellheorte, and efne swa forht swa
heo deade wæron.
 47. <foreign>Respondens autem angelus dixit mulieribus, nolite timere uos</foreign>;
þa andswarode he se engel, and cwæð to ðam halgan wifmannum, Ne
ondrædað eow, ic wat, he cwæð, þæt ge secað þone
Nazareniscan hælend þe for manna lufan ahangen wæs.
 52. Nis he her þurh lichamlice andweardnysse.
 52. Ac he aras swa he ær sylf sæde þæt he eft þy
þriddan dæge of deaðe arisan wolde.
 54. <foreign>Venite et uidete locum ubi positus erat dominus</foreign>; Cumað nu
hider, cwæð he, and geseoð þa stowe þe se drihtenlica lichama on
geseted wæs, and gangað þonne hraðe and secgað his þegnum þæt
seo ærist is soðlice geworden, and þæt heo foran on Galileam on
ðæt þeodland þær heo hine ærest geseon sceolon swa ic eow nu
sæde.
 60. Heo þa dydon þa halgan wif swa him se engel bebead, and
eodon fram þære byrgene mid egsan and mid fyrhtum and mid miccle gefean.
 62. Þa com he Crist him togeanes grette heo þa and him
cwæð to, Wesað hale.
 64. Þa eodon þa halgan wif to him Criste, and hine be his fotum
genaman, and him to gebædon.
 65. Þa cwæð he Crist to heom, Ne ondrædað ge eow, ac
gað nu and secgað minum gebroðrum þæt heo faran on Galileam þær
heo ærest me geseon sceolon.
 68. Nu we gehyrdon þæt stær anlepig þeoses halgan
lectiones reccan and secgan.
 70. Uton þonne eac nu þone traht þær to gehyran, and þas
halgan rædinge eft hwilcum hwega wordum ofer cweðan, þæt we þy
eðelicor magon ongytan hu þis eall gedon and geworden wære.
 73. Hwæt we gehyrdon þæt se Godspellere cwæð, þæt
Sancta Maria Cristes lichamlice modor, and þa oðre wifmen þa ðe eac mid
hire wæron, þæt heo to ðære byrgenne comon þy æfenne þæs
reste dæges, se ðe lihteð on ðone ærestan reste dæg.
 78. He mihte cweðan þy dæge þe to morgenne bið.
 79. Swa Marcus se oðer Godspellere cwæð, <foreign>Orto iam sole</foreign>;
þæt hit wære æt sunnan upgange.
 80. Lucas cwæð, <foreign>Valde diluculo</foreign>; þæt hit wære swiðe
ær on morgene.
 82. Þonne cwæð Iohannes, <foreign>Cum adhuc tenebre essent</foreign>;
þætte þa gyta wæron þeostro.
 83. Þa heo þa halgan wif to ðære byrgenne comon, and þa
drihtenlican ærist gewordene gesawon, ne wæs þæt æniges liges
tacen, þeah ðe þa Godspelleras þæt sumum wordum to dældon and swa
ungelice cwædon.
 87. Ac heora æghwylc þæs soð sæde, for ðan ðe heo
Sancta Maria and þa oðre wifmenn þa ðe eac mid hire wæron, ealle
þa niht wacedon, and gelomlice to ðære byrgenne eodan and eft fram, for
ðære micclan lufan þe heo to him drihtne hæfdon.
 92. And eac for ðam hihte þære æriste þe he Crist him
ær toweard sæde þætte æfter his þrowunge geweorðan sceolde.
 94. Heo þreo ealle þæt gelice cwædon and ane andgyte
þeah ðe heo hit sumum wordum to cwæden.
 96. Hwæt we witan þonne hit on morgene ærest dagian
onginneð þæt þonne gyt beoð þeostru.
 98. Hwæt þæt þonne bið eac swylce swiðe ær on
morgenne, ge efne æt sunnan upgange, for ðan þæt leoht and seo dagung
hwanon cymð þæt elles buton fram þære sunnan, þeah ðe we
þonne gyt þa sunnan sylfe geseon ne magon.
 102. For ðan seo sunne hafað þonne mid þy heofone þas
eorðan utan ymbswifen, and ymbcerred, þonne astigað heo þanon eastan up
swa we geseon magon.
 105. Ac he Sanctus Matheus ana þæt deagollice and gerynelice
spræc, and cwæð þæt hit wære þy æfenne þæs reste
dæges, and wæs hwæðere on ærnemerigen swa þa oðre
Godspelleras sædon.
 108. Ac for ðan he þæt cwæð, þe hit þa wæs
þære nihte æfen, swa þæs dæges æfen bið þonne seo niht
cymð, swa þonne bið eac þære nihte æfen þonne se dæg
cymð.
 111. <foreign>Vespere autem sabbati</foreign>; He cwæð þi æfenne þæs
reste dæges, se ðe lihteð on ðone ærestan reste dæg.
 113. Hwæt we witan symle þonne hit æfnað þonne
þeostrað hit næs na leohteð, and þæt leoht wanað næs na
wexeð.
 115. Sanctus Matheus þæt ana deagollice and gerynelice
spræc be ðære weorðunge þysse halgan nihte, efne swa swa heo eall
gastlice onlihted beon sceolde, þurh þa gefealican wyrde þære
drihtenlican æriste, þe on ðysse halgan nihte ende geworden wæs þa
hit furðum dagian ongan.
 121. Hwæt we þæt witan and eac leorniað þætte ær
beforan æt frymðe worulde seo niht symble fylgde þone dæg, æfter
þære endebyrdnysse þe heo æt frymðe on gesceapene wæron.
 124. Ac þa seo drihtenlice ærist gewearð on ðysse halgan
nihte ufanweardre, þa wæs syððan a ðurh þæt seo endebyrdnys
oncerred þara tida and syððan a se dæg fylgde þa niht, swa we nu
þa drihtenlican niht næmniað sunnan niht and þonne eft on morgenne
þone dæg hatað Sunnandæg.
 129. And we swa eall þæt rim þæra dogra æfter
þære endebyrdnysse tellað.
 131. Is þæt micel becnung gastlicra þinga seo oncyrnys
þæra tidu, for ðan mancynn wæs æt frymðe worulde efne swa hit on
lihte and on dæge gesceapen and geseted wære.
 134. Þa he ure drihten þa menniscan gecynd to his sylfes
anlicnysse gesceop on snyttru and on wisdome and on foreþancolnysse.
 136. Ac syððan mancynn þa eft æfter þan on deofolgyld
gecyrdon, and þurh mænigfealde synne fram heora scyppende gewitan, þa
wæs efne on ða anlicnysse swa seo swearte niht æfter þam hluttrestan
dæges leohte come.
 141. And syððan a ðeostru þære ungeleafsumnysse on
manncynne sæton, oð þæt se ælmihtiga God hine sylfne to ðan
geeadmedde, þæt he us hider on middaneard gesohte on menniscum hade and on
menniscum lichaman.
 145. He us þa æghwæðer ge mid wordum ge mid bisenum
lærde, hu we of synnum and of deofles anwealde acerran sceoldan, and eac
helle tintregu befleon and þæt heofoncunde wuldor begytan.
 148. Swa Sanctus Paulus se apostol cwæð, <foreign>Nox precessit dies
autem adpropinquauit</foreign>; He cwæð, Seo niht forð gewat þære
ungenihtsumnysse.
 151. Ac nu se dæg genealæceð soðes wisdomes.
 152. Uton us for ðan fram aweorpan ealra þeostra weorc, and
þæt man ealra yfelra dæda, and uton us gegearwian and gefrætewian
mid þam wæpnum þæs soðan leohtes, þæt is mid drihtnes
geleafan, and mid godum dædum, to ðam þæt we magon gangan bealdlice,
and arwurðlice swa swa on dæges leohte.
 157. For ðan se dæg bið symble getacnod to soðfæstes
mannes life, and seo niht to synfulles mannes.
 159. <foreign>Que lucessit in prima sabbati</foreign>; Se ðe lihteð, cwæð
se Godspellere, on ðone ærestan reste dæg.
 161. Hwæt wæs se æresta reste dæg þe he on ðam
wordum mænde, buton þæt wæs se halga drihtenlica dæg þe we nu
Sunnandæg nemniað.
 163. For ðan se wæs ærest daga on ðysse niwan æ
mancynne to reste geboden, for ðære arwurðnysse þære drihtenlican
æriste.
 166. Wæs se eac ærest daga gesceapen æt frymðe worulde
and ealle þa gastlican wyrde þa ðe syððan æfre on ðysum
middanearde mæste and hehste gewurdan, ealle mæste þa gewurdan on ðam
drihtenlican dæge on Sunnandæge.
 171. For ðan æghwylc þære manna, se ðe þone nu
healdan nyle mid are and mid rest and on weorðunge, þonne abrecð se Godes
æ and his haligra gesetnysse.
 174. Þæt wæs on ðam dæge þe to merigene bið,
þætte Sancta Maria and þa halgan wifmen mid swetum wyrtum, and mid
deorwurðum smyrenyssum, to ðære drihtenlican byrgenne coman þæt heo
his þone halgan lichaman mid þam smyrian woldan, þy læs he brosnian
mihte.
 179. Mid þy wæs getacnod þæt we ealle þe on ðone
ilcan drihten gelefað and his naman andettað, þæt we hine sceolon
þurh halige lustas and þurh manige halige dæde gelomlice secan, and mid
ure mod geðance ofer ealle oðre þing to hycgan and to hihtan.
 184. <foreign>Et ecce terre motus factus est magnus</foreign>; He cwæð on ðam
Godspelle þætte þa wære micel eorðrernys geworden þa seo
drihtenlice ærist gelamp.
 186. Hwæt we þæt on Godes bocum gesewen habbað þætte
hwene ær beforan nu on ðysum frigen dæge, þa he ure drihten for
ealles mancynnes hælu deað geðrawade, þæt þa eac micel
eorðrernys gewearð, and þeos eorðe eall gebifode, and aforhtade for
ðære micclan wyrde.
 192. And þeos sune sylf and ealle þa heofonlican tungol heora
leoht behyddan, and þæt man and þæt morðor geseon noldon þe her
men on eorðan wið heora scyppend fremedon.
 195. Ac efne æt middum dæge þa se dæg beorhtast and
leohtast beon sceolde, þa geðeostrade he and efne fæstlice genihtade
ofer eallne middaneard a fram middum dæge oð non.
 199. Wæs on ðan getacnað and gecyðed hu þeostre and hu
blinde Iudea heortan wæron, þa ðe ures drihtnes cyme ær toweardne
sædon, and on heora bocum geleornode hæfdon, and þa hwæðere swylc
man and swylc morðor dydon.
 203. Swylce eac wæs on ðære eorðhrernysse getacnod þa
eorðlican heortan manna, þa ðe þurh ungeleafsumnysse fram Gode gewitene
wæron, þætte þa sceoldon beon eft þurh his þrowunge to hreowe and
to bote gecyrde, and eft þurh hine drihten to ecere hæle becuman.
 208. <foreign>Angelus enim domini descendit de cælo</foreign>; Hwæt we
gehyrdon þæt se Godspellere cwæð, þæt drihtnes engel come of
heofonum, and þa eode to ðære byrgenne.
 211. And þone stan aweg adyde þe seo drihtenlice byrgen betyned
wæs, and þa gesæt ofer þam stane.
 213. Næs na þæt se engel þider to þan come þæt he
urum drihtne fultumian sceolde æt þære his æriste.
 215. Ac seo ærist wæs ær geworden ær se engel þær
come.
 216. Ac to þan he þyder com þæt he þære drihtenlican
æriste beon gewita, and þam mannum cyðan and secgan swa he þa dyde.
 218. And eac to ðan þæt he þa byrgenne ontynde and þone
stan aweg adyde, þæt men mihton þy eðelicor ongytan þæt seo
drihtenlice ærist soðlice geworden wære.
 221. Sægeð oðer Godspellere þæt se stan wære swiðe
micel þe Iudeas þa byrgenne mid betyndon and gefæstnedan.
 223. And þa æfter þan eodan to ðan heora unlædan
gerefan þe Pilatus wæs gehaten, brohton him feoh, and þa on oll and on
edwit swa bismerlice be ðam hælende to him spræcon and þus cwædon,
Min domine we magon gemunan þæt se æswica cwæð, þæt he wolde
þy þriddan dæge of deaðe arisan, ac hat nu healdan his lichaman, þy
læs wen sy þæt his þegnas cumen on niht to, and hine forstele.
 230. And þonne syððan sy se neara gedwola wyrse þonne se
ærra.
 231. Tealdon heo earme and heo unlæde þæt se drihten and se
wealdend mihte on byrgenne beon bemiðen and behyded, þone þe ealle
gesceafta ymbfon and ymbgripanne magon.
 235. <foreign>Et sedebat super eum</foreign>; He sæde se Godspellere þæt se
engel sæte ofer þam stane.
 236. Næs na þæt he werig wære for ðan þe he hine
ær onweg adyde, ac he mid þy his setle getacnade haligra manna ærist,
hu wlitige and hu wundorlice heo beoð æfter þysse worulde.
 239. For ðan halige men þeah ðe heo nu ær her on worulde
mænigfealde sorhge and earfoðnysse þrowian, hwæðere him bið ece
rest witud and agen, siððan he þis deadlice lif forlæteð.
 243. <foreign>Erat autem aspectus eius sicut fulgor, et uestimenta eius
sicut nix</foreign>; þæs engles ansyn, cwæð se Godspellere, wæs swa beorht
and swa egeslic swa swa ligetu, and his hrægl wæron swa hwit swa snaw.
 247. Se engel getacnode mid þy egeslican onseone and mid þy his
beorhtan gegyrlan, þæt se drihten se ðe he ða his ærist gewordene
sæde, þæt se nu hwænne swiðe egeslice and swiðe strange and
swiðe heardwendlice on synfullum mannum heora leahtras, and heora facenfullan
dæda wrecað, and þæt he eac ealle his þa halgan swiðe
arfæstlice and mildheortlice afrefrað.
 253. And for ðan he se engel on swa egeslicum onsyne æteowde,
þæt þæra wearda mod sceolde beon þy forhtra, þa ðe Iudeas
þær setton þæt þa byrgenne healdan sceoldan.
 257. Swa swa hit be ðan on ðeosum halgan lectione gecweden is,
þæt for ðam egsan þæs engles ansynes þa weardas wæron
afærede and hellheorte, and efne swa forhte gewordene swa heo deade
wæron.
 261. <foreign>Vestimenta autem eius sicut nix</foreign>; He cwæð þæt
þæs engles hrægl wæron swa hwit swa snaw.
 262. Næs na þætte engles syn mid lichamlicum hræglum
gegerede, oððe him þæs ænig þearf sy, for ðan ðe hi ealle
syndon gastlicre gecynde.
 265. Ac he se engel mid þy his beorhtan gegyrlan tacnade hu
wlitige and hu wundorlice þa eadigan sawla beoð æfter þysse worulde
syððan heo þis deadlice lif forlætað.
 268. Swa Sanctus Iohannes se apostol cwæð, <foreign>Data sunt illis
stole albe et dictum est illis ut requiescerent</foreign>; Him beoð gesealde,
cwæð he, syndrie hwite gegerelan and beorhte, and him bið gecweden to
þæt heo restan and gefeonde bidan, oð þæt þæt rim sy gefylled
heora efen þeowa.
 273. For ðan, he cwæð, syndrie beorhte gegyrlan for ðan
halige menn þonne hi of lichaman gangað, þonne heora sawle ane wuldor
onfoð, ac þonne þæt geweorðað nu hwonne æt domes dæge,
þæt he ure drihten æghwilcne lichaman of byrgenum aweceð and forð
lædeð.
 278. And þa ilcan sawle onsendeð þe him ær on wæs,
þonne heo onfoð syððan twyfealde eadignysse on heora rice, þæt is
þonne þæt heo a syððan ecelice mid lichaman and mid sawle wuldres
brucað, ealle þa ðe ær mid lichaman Gode þeowiað, and heora lif
mid rihte libbað.
 283. And for ðan he se engel hine on swa beorhtum gegyrelan
æteowde þæt þæra haligra wifa mod sceolde beon þy unforhtra and
þe swiðor afrefred þe heo þyder mid geleafan and mid lufan to ðære
byrgenne coman.
 287. Swa he for ðan swiðe arwurðlice and mildheortlice to him
spræc, and heo lærde þæt heo næron to forhte.
 289. Ac þæt heo mid gefean þam drihtnes þegnum þa
ærist gewordene sædon, and het hi faran on Galileam on þæt
þeodland þæt heo hine drihten ærest geseon sceolden.
 292. Swa he ær his þrowunge sylf gesæd hæfde.
 293. <foreign>Et exierunt cito de monumento cum timore et gaudio magno</foreign>;
Heo ða eodan þa halgan wifmenn swa him beboden wæs, eodan ofestlice fram
þære byrgenne mid egsan and mid fyrhtu, and eac mid geleafan, and þæs
hælendes þegnum þa drihtenlican ærist gewordene sædon.
 299. Þa com he Crist togeanes þam wifum grette heo þa sona
fægrum wordum, and him cwæð to, Hauete, wesað hale.
 301. Tacnode he ure drihten on ðam þæt æghwylc þæra
manna þe nu on godum dædum gangan wile, þætte æghwylcum þæra
þurh his geofe fultum ongean cymð, and hine to ecum life gelædeð.
 304. He cwæð þæt he heo fægrum wordum grette and þus
cwæde, Wesað hale, efne swa swa he cwæde, habbað sibbe and onfoð
bletsunge, and þæt witað þæt seo awerigednys þe ðam ærestan
men þurh heora agyltnysse geworhtan and on mancynne gebrohtan þæt seo is
nu adwæsced and adilgad þurh me and þurh minne ærist.
 310. <foreign>Illi autem accesserunt et tenuerunt pedes eius, et
adorauerunt eum</foreign>; þa eodan þa halgan wif to him Criste, and hine be his
fotum genaman, and him to gebædon.
 313. Wæs on ðan cuð þæt he hæfde soðne lichaman
æfter þære his æriste þa heo him hrinan mihton, and þonne hwene
ær beforan sægð þæt he ut of ðære byrgenne swa betynedre
arise and ut eode.
 317. Wæs on ðan gecyðed þæt se his lichama wæs þa
undeadlic, æfter þære æriste.
 319. Þa he of ðære byrgenne swa betynedre ut gangan mihte,
wæs se his lichama þære ilcan gecynde þe he ær wæs.
 321. Ac he wæs hwæðere wundorlicra geworden þurh þa
undeadlicnysse.
 322. <foreign>Respondens autem iesus mulieribus nolite timere</foreign>; þa
cwæð Crist to ðam halgan wifum, Ne ondrædað eow, cwæð he, ac
gað and secgað minum gebroðrum þæt heo faren on Galileam on þæt
þeodland þæt heo me geseon sceolan.
 327. Hwæt we nu magon on ðysum wordum ongytan þa micclan
eadmodnysse ures drihtnes þe he wið mancynn gecydde.
 329. Þe men þe þæs wyrðe ne syndon þæt we his
þeowas sien gecwedene, and he hwæðere us him to broðrum and to bearnum
nemde.
 331. Ic þæt swiðe micel ar and wurðmynt þæt we men
magon beon Gode sylfum to broðrum and to bearnum genemde.
 333. Ac uton gemunan þæt we sceolon mid halgum dædum and
mid soðfæstum us þa wurðmyndo geearnian, ealle þa ðe nu willað
beon bilewite and mildheorte him betwynan, and arfæste wið oðre men.
 337. Heo habbað Godes lufan and manna on rihtne had, ealle þa
beoð þurh þæt Gode sylfum to broðrum and to bearnum gewordene, and
hi moton to widan feore beforan Cristes sylfes ansyne gefean and blissian.
 341. Swylce eac ealle þa ðe nu synne and mandæde fremmeð
and heo oferhydige and inwitfulle beoð, and unarfulle wið oðre men and
þeofet and unriht geligeru begangað, and earme men forneomað and
fordemað, ealle þa beoð þurh þæt deofle sylfum to broðrum and to
bearnum genemde and gewordene.
 346. Uton gemunan hu sarlice and hu geomorlice se ealda feond
manncynnes, ure þa ærestan ealdras, Adam and Efan, neorxnawonges
fægernysse bereafode, and heo mid his facne and inwite beswac and
forlærde, þæt heo on ðære byrignysse þæra beweredra blæda
heora scyppendes bebod ælmihtiges Godes awegan and oferferdon.
 353. And þa þurh þæt of ðam eadiglican life and of engla
gesiðscipe on ðas sarlican woruld and on ðas niðerlican wræce
aworpene, and asende wurdon, þe we nu her onlibbað and drohtniað.
 356. Geefne se gylt gewearð to ðan grim manncynne þætte ne
wæs syððan æfre ænig mennisc lichama þætte ne sceolde deað
þrowian.
 359. Ne þæt gyta sarlicra wæs þætte ne wæs æfre
ænig to ðæs halig mann on his life, þæt he hwæðere to heofona
rice moste, ær ðan þeos halige drihtnes æristtid geworden wæs.
 362. Ac þa halgan men and þa gedefan þa ðe ær beforan
þan Gode and fullfremede wæron, þonne heo of lichaman eodan þonne
wæron hi on ræste gelædde.
 365. Næs na hwæðere on heofonan rice, ac heo þære
frofre bidon and to ðære hihtan hwænne se on middaneard come, se ðe
æghwæðer ge him þe ær wæron heofona rices duru ontynde, ge
þæt he þonne eac þam þe nu gyta lifigenda on lichaman wæron
þone weg cuðne and openne gedyde to heofona rice.
 371. Ure drihten þæt geare on ðære ealdan æ his þam
halgum gehet and him þone gefean and þa frofre toweard sæde, þæt he
us hider on middaneard secan wolde on menniscum lichaman.
 375. He þæt þa æt nextan swiðe arfæstlice and
swiðe mildheortlice gefylde, geefne þy furþor þe he sylf on ðas
halgan tid for mancynnes hælu deað geðrowade on ðam frige dæge þe
nu wæs.
 379. And he eft þæs þy þriddan dæge of deaðe aras on
ðam arwurðan dæge þe nu þysum morgenne bið, and he þurh þæt
ealle þa of ðam grimman þeowdome helle wita to ecum life and to
ungeendadlicum friðe alysde and generede, þa ðe on his lufan rihtlice
awuniað and his bebodu medumlice and fulfremedlice healdan willað.
 385. For ðan þæt is swiðe rihtlic and swiðe gedafenlic
þæt æghwylc mennisc tunge þæs ælmihtigan drihtnes þrym and
his mycelnys, mid lofum and mid wurðmyndum her geandette.
 388. Ac uton nu cerran to ura sylfra gewitnysse, gif we hwylce
synne hæbben ungeandette and ungebette, þæt we þonne þa clænlice
geandettan and medumlice gebetan.
 391. Uton beon arfulle and mildheorte us betweonum, lufian us sylfe
rihtlice and urne drihten ofer ealle oðre þing.
 393. And manna gehwylc þurh hine sylfne God do, æghwylc
oðerne to Gode tyhte and lære, for ðan þæt is swiðe rihtlice
þætte þa men þe þæt mynteð, þæt heo God on ecere sibbe
geseon and gefeon, þæt þa him sien betweonum sibsume, arleasra manna
þæt is þæt heo betweonum figen and hatigen.
 399. For ðan ðe heo beoð deofles gewyrhtan, and heo heora lif
libbað him sylfum to sceande, and efne swa heo heora feondum þurh heora
synne georner hyrnað, swa he heom æt nextan grimra geweorðeð.
 403. Uton nu tilian mid Godes fultume þæt we mid unwæmre
heortan and mid clænre ingewitnysse to drihtnes wigbede gangan moton, and
þæt þam halgan husle onfon, þæt us is her on middanearde geseald
eces lifes to wedde.
 407. And buton þæs weddes onfangennysse næfre ænig man
Godes rice gestigeð, for ðan æghwylc þæra manna se ðe þam
rihtlice onfehð ælc þæra onfehð eces lifes wed, and æghwylc
þæra þe him unmedum to gedyrstigað, þonne onfehð se strængre
Godes fæhðu and ecere forwyrde wræce.
 412. For ðan we sceolon geðæncan þa hwile þe we moten
and hit on urum gewealde sy þæt we þa þing don þe us to ecere
hælu gelimpan mote, ær ðan us færinga deaðes þeostro fornime and
forgripe.
 416. Uton gemunan þætte ure nænigum his Goda æfter
þeosse worulde to fela ne ðynceð, þonne he þæra on ecnysse brucan
sceal þe he ær on ðeosse medmicclan tide for Gode gedyde.
 420. Ne magon we æt Domesdæge þonne ure drihten geldeð
æghwylcum anum men æfter his sylfes gewyrhtum na hwæðer ne gold ne
seolfor for us syllan ne nænige woruldspeda.
 423. Ac we þonne þæt deoreste wed ageofan sceolon manna
gehwylc, his sylfes lichaman and sawle.
 425. Uton la tilian þæt we þonne sy to life næs na to
deaðe gedemde.
 426. Uton þancian þam ælmihtigum drihtne ure alysnysse, and
tilian þæt we næfre mid synnum forwyrde þa gife ure alysnysse.
 429. Þe ðe wæron mid þy deorwurðestan Cristes blode
alysde, swa Sanctus Paulus se apostol cwæð, þæt he drihten ne sparode
his agene bearne.
 431. Ac he hine for us eallum to deaðe gesealde, for ure ecere
hælu.
 432. Þæs him sy symle lof and wuldor and seo mæste þanc
wurðesta herenys a buton ende in ealra worulda woruld, Amen.

END_TEXT
START_TEXT

HomS 26 (BlHom 7)
B3.2.26.
Easter Day: Morris 1874-80, 83-97.



 1. <foreign>DOMINICA PASCHA</foreign>.
 1. Men þa leofestan, þis eastorlice geryno us æteoweð
þæs ecean lifes sweotole bysene, swa we nu gehyran magon forþ reccean
& secggean, þæt nænigne tweogean ne þearf þæt seo wyrd on
þas ondweardan tid geweorþan sceal, þæt se ilca Scyppend gesittan
wile on his domsetle.
 5. Him biþ beforan andweard eal engla cynn & manna cynn,
& eac swylce werigra gasta.
 6. & þær beoð asmeade æghwylces mannes dæda.
 7. & se þe nu biþ eaþmod & gemyndig Drihtnes
þrowunge & his æriste ealle mode, se sceal heofonlicre mede onfon.
 9. & se þe nu forhogaþ þæt he Godes bebodu healde,
oþþe ænig gemynd hæbbe Drihtnes eaþmodnesse, se þær sceal
heardne dom gehyran & seoþþan on ecum witum wunian, þara næfre
ende ne cymeþ.
 12. Þonne is þeos tid ealra tida hehst & halgost, & on
þas tid we sceolan habban godcunde blisse & eac worldcunde, forþon þe
Drihten of deaþe aras mancynne to bysene æfter his þrowunga, &
æfter þæm bendum his deaþes, & æfter þæm clammum helle
þeostra; & þæt wite & þæt ece wræc asette on þone
aldor deofla, & mancyn freolsode.
 18. Swa se witga Dauid be þisse tide witgade, & þus
cwæþ: Ure Drihten us gefreolsode.
 19. & he geendode þæt he lange to þæm awergdum gastum
gebeotod hæfde, & he mannum gecyþde on þas ondweardan tid ealle þa
þing þe æfre ær from witgum gewitgode wæron, be his þrowunga
& be his æriste, & be his hergunga on helle, & be his wundra
manegum þe ær gesægde wæron, eall he þæt gefylde.
 24. Uuton nu gehyran & geþencean hwæt he dyde, & mid
hwy he us freo gedyde.
 25. Næs he mid nænigum nede gebæded, ac he mid his sylfes
willan to eorþan astag, & her manige setunga & searwa adreag æt
Iudeum, æt þæm unlædum bocerum.
 28. & þa æt nehstan he let his lichoman on rode mid
næglum gefæstnian, & deaþ he geþrowode for us, forþon þe he
wolde us þæt ece lif forgifan.
 30. & he þa onsende his þone wuldorfæstan gast to helle
grunde, & þær þone ealdor ealra þeostra & þæs ecean
deaþes geband & gehynde, & ealne his geferscipe swyþe gedrefde,
& helle geatu & hire þa ærenan scyttelas he ealle tobræc, &
ealle his þa gecorenan he þonon alædde, & þara deofla þeostro he
oforgeat mid his þæm scinendan leohte.
 36. Hie þa swiþe forhte & abregde þus cwædon: Hwonon
is þes þus strang, & þus beorht, & þus egesfull?
 38. Se middangeard þe us wæs lange ær underþeoded, &
us deaþ mycel gafol geald.
 39. Ne gelomp hit na ær þæt us swylc deaþ geendod
wære, ne us næfre swylc ege ne wearþ ær to helle geendebyrded.
 41. Eala nu hwæt is þes þe þus unforht gæþ on ure
gemæro?
 42. & nis no þæt an þæt he him ure witu ondræde,
ac he wile eac oþre of urum bendum alesan.
 43. Wene we sy þis se þe we wendon þæt þurh his deaþ
us sceolde beon eall middangeard underþeoded.
 45. Gehyrstu ure aldor?
 45. Þis is se ilca þe þu longe for his deaþe plegodest,
& þu us æt endestæfe mycel herereaf gehete.
 47. Ac hwæt wilt þu his nu don?
 47. & hwæt miht þu his onwendan?
 48. Nu he hafaþ ealle þine þeostro mid his beorhtnesse
geflemed, & eal þin carcern he hafaþ tobrocen, & þa þe þu
ær on hæftnede hæfdest, ealle þa he hæfþ onlysde, & heora
lif he hæfþ to gefean gecyrred; & þa us nu bysmriaþ þa þe
ær on urum bendum sworettan.
 52. Tohwon læddest þu hider þeosne þe on his cyme ealle
his gecorene he hafaþ to þære ærran blisse gecorene?
 54. Þeah hie ær þæs ecan lifes orwene wæron, hie synt
nu swiþe bliþe.
 55. Nis her nu nænig wop ne nænig heaf gehyred, swa hit ær
gewunelic wæs on þisse wite stowe.
 56. Eala nu, þu ure aldor, þa þine welan þe þu on fruman
begeate æt þæs ærestan mannes egeleasnesse & unhyrsumnesse,
& æt neorxna wanges anforlætnesse, ealle þa he hafaþ nu on þe
genumene, & þurh Cristes rode is eal þin blis to unrotnesse geworden.
 60. Þonne þu wysctest þæt þu wistest Crist on rode
ahangenne, nystest þu no hu monige earfoþa us eallum æt his deaþe
becuman sceoldan.
 62. Þu woldest symle þone besmitan þe þu nan wiht yfles on
nystest.
 64. Tohwon læddest þu þeosne freone & unscyldigne
hider?
 64. Nu he hafaþ on his hidercyme ealle scyldige fordemde &
gehynde.
 66. Þa sona æfter þon þe seo arlease helwarena stefn
wæs gehyred & heora gnornung, þa wæs buton ælcere yldinge for
Drihtnes cynedomes tocyme þætte ealle þa isenan scyttelas helle loca
wurdan tobrocene.
 69. & þa sona instæpes seo unarimedlice menigo haligra
saula þe ær gehæftnede wæron to þæm Hælende onluton, &
mid wependre halsunga hine bædon, & þus cwædon: þu come to us,
middangeardes Alysend, þu come to us heofonwara hyht, & eorþwara, &
eac ure hyht, forþon us geara ær witgan þe toweardne sægdon, & we
to þinum hidercyme hopodan & hyhtan.
 75. Þu sealdest on eorþan mannum synna forgifnessa.
 76. Ales us nu of deofles onwalde & of helle hæftnede.
 76. Nu þu for us astige on helle grund, ne forlæt þu us nu
on witum wunian, þonne þu to þinum uplican rice cyrre.
 78. Ðu asettest þines wuldres myrecels on worlde, sete nu þin
wuldres tacn in helle.
 79. Næs þa nænig ylding toþon þa þeos ben wæs
gehyred, þa sona seo unarimede menigo haligra saula mid Drihtnes hæse
wæron of þæm cwicsusle ahafena, & he gefylde þone ealdan feond,
& on helle grund gebundenne awearp.
 83. Þa halgan sawla þa mid unasecggendlicum gefean cleopodan to
Drihtne, & þus cwæþon: Astig nu, Drihten Hælend Crist, up, nu
þu hafast helle bereafod, & þæs deaþes aldor on þyssum witum
gebundenne/.
 87. Gecyþ nu middangearde blisse þæt on þinum upstige
geblissian & gehyhton ealle þine gecorenan.
 88. Adam þagyt & Eua næron onlysde, ah on bendum hie
wæron hæfde.
 89. Adam þa wependre stefne & earmlicre cegde to Drihtne,
& cwæþ: Miltsa me, Drihten; miltsa me for þinre mycclan
mildheortnesse, & adilega mine unrihtwisnessa; forþon þe anum ic
gesyngade, & mycel yfel beforan þe ic gedyde.
 93. Ic gedwolede swa swa þæt sceap þæt forwearþ.
 94. Sec nu þinne þeow, Drihten, forþon þe þine handa me
geworhtan & geheowodan.
 95. Ne forlæt þu mine saule mid hellwarum; ac do on me þine
mildheortnesse/, & alæd me ut of þyssum bendum, & of þyses
carcernes huse, & of deaþes scuan.
 98. Drihten Hælend þa wæs miltsigende Adame, & raþe
his bendas wæron onlysde.
 99. & befealden to Hælendes cneowum, he cwæþ, Min saul
bletsaþ Drihten; & ealle mine þa inneran his þone halgan naman.
 101. Þu þe arfæst eart geworden eallum minum
unrihtwisnessum, þu þe gehældest mine adla, & min lif of þære
ecean forwyrde þu onlysdest, mine geornnesse mid gode þu gefyldest.
 104. Eua þagyt on bendum & owope þurhwunode; heo cwæþ:
Soþfæst eart þu, Drihten, & rihte syndon þine domas; forþon þe
mid gewyrhtum ic þas þrowige: ic wæs mid weorþmende on neorxna wange,
& ic þæt ne ongeat; ic wæs wiþermede & unwisum netenum gelic
geworden.
 109. Ac þu Drihten scyld minre iugoþe & min, onunwisdomes
ne wes þu gemyndig, ne ne ahwyrf þu þine onsyne, ne þine mildheortnesse
from me, ne þu ne gecyr on erre from þinre þeowene; gehyr þu arfæsta
God mine stefne, mid þære ic earm to þe cleopie; forþon on sare &
on geomrunga min lif & mine gear syndon fornumene.
 114. Drihten, þu wast mine geheowunga, þæt ic eom dust &
axe, gif þu mine unrihtwisnesse behealdest.
 116. Ic þe halsige nu, Drihten, for þinre þeowene, Sancta
Marian, þa þu mid heofonlicum wuldre geweorþodest.
 117. Hire innoþ þu gefyldest nigon monaþ mid ealles
middangeardes weorþe; þu wast þæt þu of minre dehter, Drihten,
onwoce; & þæt hire flæsc is of minum flæsce, & hire ban of
minum banum.
 120. Ara me nu, min Drihten, for hire wuldres weorþmyndum, ara me
ungesæligost ealra wifa, & min Scyppend miltsa me, & genere me of
þysses deaþes bendum.
 123. Drihten Hælend þa wæs miltsiende Euan, & raþe
hire bendas wæron onlysede.
 124. Heo cleopode þa & þus cwæþ: Sy þin nama,
Drihten, gebletsad on worlde; forþon þe þin mildheortnes is mycel ofor
me; nu þu generedest mine saule of þære neoþeran helle.
 127. Abraham þa se heahfæder, mid eallum þam halgum saulum
þe fram worlde fruman gehæftnede wæron, bliþre stefne cegdon, &
cwædon: We ondettaþ þe, Drihten, & þe hergeaþ; forþon þe
þu us alesdest from deaþes fruman, & þu us gewelegodest mid þinum
tocyme.
 131. Mid þon þe Drihten þa þa herehyhþ þe on helle
genumen hæfde, raþe he lifgende ut eode of his byrgenne mid his agenre
mihte aweht, & eft mid his unwemmum lichoman hine gegyrede.
 134. & he hine his gingrum æteowde, forþon þe he wolde
ælcne tweon of heora heortum adon.
 136. & he eac æteowde þa wunda & þara nægla dolh
þæm ungeleaffullum mannum, forþon þe he nolde þæt ænig
ortrywnes wære emb his æriste.
 138. & þa æfter þon on manigra manna gesyhþe he astag
on heofenas, & he gesæt Godfæder on þa swiþran healfe, þonon he
næfre næs þurh his godcundnesse, ac he symle þær gestaþelod
wæs; forþon hyhton nu & blissian eall geleaffull folc, forþon þe
for us Cristes blod wæs agoten.
 143. Uton we ealle wynsumian on Drihten we þe his æriste
mærsiaþ; forþon þe he his godcundnesse nan wiht ne gewanode, þa he
þone menniscan lichoman onfeng, & us of deofles anwalde alesde.
 146. Nu we gehyraþ, men þa leofestan, hu manigfeald þing
Drihten for us geþrowode, þa he us mid his blode abohte of helle
hæftnede.
 148. Uton we forþon geþencean hwylc handlean we him forþ to
berenne habban, þonne he eal þis recþ & sægþ æt þisse ilcan
tide, þonne he gesiteþ on his dom setle; þonne sceolan we mid ure anre
saule forgyldan & gebetan ealle þa þing þe we ær ofor his bebod
gedydon, oþþe þæs awægdon þe we don sceoldan.
 153. Uton nu geþencean hu mycel egsa gelimpeþ eallum gesceaftum
on þas ondweardan tid, þonne se dom nealæceþ, & seo openung
þæs dæges is swiþe egesfull eallum gesceaftum.
 155. On þæm dæge gewiteþ heofon & eorþe, &
sæ, & ealle þa þing þe on þæm syndon, swa eac for þære
ilcan wyrde gewiteþ sunne & mona & eal tungla leoht aspringeþ.
 158. & seo rod ures Drihtnes bið aræred on þæt
gewrixle þara tungla, seo nu on middangearde awergde gastas flemeþ.
 160. & on þæm dæge heofon biþ befealden swa swa boc,
& on þæm dæge eorþe biþ forbærned to axan, & on þæm
dæge sæ adrugaþ, & on þæm dæge eall heofona mægen biþ
onwended & onhrered; & syx dagum ær þissum dæge gelimpeþ
syllice tacn æghwylce ane dæge.
 164. Þy ærestan dæge on midne dæg gelimpeþ mycel
gnornung ealra gesceafta, & men gehyraþ myccle stefne on heofenum swylce
þær man fyrde trymme & samnige; þonne astigeþ blodig wolcen mycel
from norþdæle, & oforþecþ ealne þysne heofon; & æfter
þæm wolcne cymeþ legetu & þunor ealne þone dæg; &
rineþ blodig regn æt æfen.
 169. On þæm æfteran dæge biþ gehyred mycel stefn on
heofenum fyrdweorodes getrymnesse, & eorþe biþ onhrered of hire stowe,
& heofon biþ open on sumum ende on þæm eastdæle.
 172. & mycel mægen forþcymeþ þurh þone openan
dæl, & þone heofon oforþecþ & oforwryhþ æt æfen; &
blodig regn & fyren fundiaþ þas eorþan to forswylgenne & to
forbærnenne.
 175. & seo heofon biþ gefeallen æt þæm feower endum
middangeardes; & eall eorþe bið mid þeostrum oforþeaht æt þa
endlyftan tid þæs dæges.
 178. & þonne cweþ eall folc; Arige us nu & miltsige se
Drihten þe on engla endebyrdnesse wæs gehered, þa he on Betleem wæs
acenned.
 180. Þa cleopodan hie & þus cwædon: Wuldor sy Gode on
heanessum & mannum on eorþan þam þe godes willan syn.
 182. Þy þriddan dæge seo eorþe on þæm norþende
& on þam eastende sprecaþ him betweonum; & þa neolnessa
grymetiaþ, & þa eorþan willaþ forswelgan.
 184. Þonne biþ eall eorþan mægen onwended, & mycel
eorþhrernes bið on þæm dæge geworden.
 185. Þy feorþan dæge ofor undern beoþ myccle þuneras on
heofnum; & þonne gefeallaþ ealle deofolgyld.
 187. & þonne hit biþ æt sunnan setlgange, & þeah
hweþre nænig leoht ne æteoweþ; & mona biþ adwæsced; &
beoþ þeostra forþ gewordene ofor ealle world; & steorran yrnaþ
wiþersynes ealne þone dæg; & men hie magan geseon swa sutole swa on
niht þonne hit swiþe freoseþ; & þonne on þæm dæge hatigaþ
þisse worlde welan & þa þing þe hie nu lufiaþ.
 193. Þy fiftan dæge æt underne se heofon tobyrst from
þæm eastdæle oþ þone westdæl; & þonne eall engla cynn
lociaþ þurh þa ontynnesse on manna cynn.
 195. Þonne geseoþ ealle menn þæt hit wile beon æt
þisse worlde ende.
 196. Fleoþ þonne to muntum & hie hydað for þara engla
onsyne, & þonne cweþaþ to þære eorþan, & biddaþ þæt
heo hie forswelge & gehyde, & wyscaþ þæt hie næfre næron
acennede from fæder ne from meder.
 199. Swa hit geara be þon on Cristes bocum gewitgod wæs, &
þus cweþaþ: Eadige syndon þa men þa þe wæron unberende, &
eadige syndon þa innoþas þa þe næfre ne cendon, & þa breost
þa þe næfre meolcgende næron.
 203. & þonne hie cweþaþ to þæm dunum & to
þæm hyllum: Feallaþ ofor us, & us bewreoþ & gehydað,
þæt we ne þurfon þysne ege leng þrowian æt þyssum englum.
 206. Nu is eal gesyne þæt we ær behyded hæfdon.
 206. Þy syxtan dæge ær underne þonne biþ from feower
endum þære eorþan eall middangeard mid awergdum gastum gefylled, þa
fundiaþ þæt hie willon genimon myccle herehyþ manna saula swa
Antecrist ær beforan dyde.
 210. & þonne he cymeþ þonne beotaþ he þæt he wile
þa saula sendan on ece witu þa þe him heran nellaþ; & þonne æt
nehstan biþ he sylfa on ecne wean bedrifan.
 212. Swa þonne þy dæge cymeþ Sanctus Michahel mid
heofonlicum þreate haligra gasta, & þa þonne ofsleaþ ealle þa
awergdan, & on helle grund bedrifaþ for heora unhyrsumnesse Godes beboda
& for heora mandædum.
 216. Þonne geseoþ ealle gesceafta ures Drihtnes mihte, þeah
þe hie nu mennisce men oncnawan nellan ne ongytan.
 218. Þonne æfter þeossum þingum biþ neh þæm
seofoþan dæge; & þonne hateþ Sanctus Michahel se heahengl blawan
þa feower beman æt þissum feower endum middangeardes, & awecceaþ
ealle þa lichoman of deaþe, þeah þe hie ær eorþe bewrigen
hæfde, oþþe on wætere adruncan, oþþe wildeor abiton, oþþe
fuglas tobæron, oþþe fixas toslitan, oþþe on ænige wisan of
þisse worlde gewiton.
 224. Ealle hie sceolan þonne arisan, & forþgan to þam
dome, on swylcum heowe swa hie hie ær hie sylfe gefrætwodan.
 226. Næs na mid golde ne mid godwebbenum hræglum, ac mid
godum dædum & halgum we sceolan beon gefrætwode, gif we þonne
willaþ beon on þa swiþran healfe Drihtnes Hælendes Cristes mid
soþfæstum saulum & gecorenum, þa he sendeþ on ece leoht.
 230. Forþon we sceolan nu geþencean, þa hwile þe we magan
& motan, ure saula þearfe, þe læs we foryldon þas alyfdon tid,
& þonne willon þonne we ne magon.
 233. Uton beon eaþmode & mildheorte & ælmesgeorne,
facen & leasunga & æfeste from urum heortum adoon & afyrran,
& beon rihtwise on urum mode wiþ oþre men; forþon þe God sylfa
þonne ne gymeþ nænges mannes hreowe; ne þær nænige þingunga ne
beoþ; ac biþ þonne reþra & þearlwisra þonne ænig wilde
deor, oþþe æfre ænig mod gewurde.
 238. & swa myccle swa þæs mannes miht beo mare, & he
biþ weligra on þisse worlde, swa him þonne se uplica Dema mare tosecþ,
þonne he him sylfum reþne dom & heardne geearnaþ & begyteþ, swa
hit be þon gecweden is: Se mon se þe nu demeþ þæm earmum buton
mildheortnesse, þonne biþ þam eft heard dom geteod.
 244. Uton nu, men þa leofestan, þas þing geþencean swiþe
snotorlice & wislice, þæt we þurh soþfæste dæda & þurh
mildheortnesse weorc urne Deman mildne gemeton, & þurh eaþmodnesse
& þurh þa soþan lufan Godes & manna us þa ecean eadignesse
geearnian mid urum Drihtne, þær he leofað & rixaþ a buton ende on
ecnesse, Amen.

END_TEXT
START_TEXT

HomS 27
B3.2.27.
Easter Day: Schaefer 1972, 249-59.



 1. Men ða leofestan her segð on ðisum bocum hwæthwega be
þysum halgan Easterdæge þe  we nu todæg wurðiað and
mærsiað.
 2. Swa gecweden is on þisum unarimedum wundrum under his
anwealde, and sealde him ealle eorðan mid nytenum and sæ mid fixum and mid
hire gecyndum and sealde him sunnan and monan on his þeowdome.
 6. And þæt he mihte libban buton geswince and buton deaðe
wunian and anra gehwilc on strængðe tælmete mihte wunian and libban
swilce he þrittig wintre wære and symble habban leoht buton þeostrum and
dæg buton nihte.
 9. And efne swa þa tida on hærfæst mid wæstmum and mid
blostmum beoð gefyllede swa him wæron ealle god gesealde oð ða æt
nextan he forheold godes bebodu swa him drihten ne bebead þurh þæs
deofles lare.
 12. Ac þurh unwisdom he gesyngode beforan gode and þa æfter
þam nænige hreowsunge he ne dyde þæs gyltes.
 14. Swa hit is awriten on halgum bocum se ðe synne deð and þa
ne beteð se bið þære synne þeow oð ðæt he hi eft gebeteð
gode to willan.
 16. Swa þonne men ða leofestan æfter þam þeowdome
drihten god wæs ariend and helpend menniscum cynne. and swa swa on ðam
sixtan dæge adam gesceapen wæs and he on þam sixtan dæge gesyngode
æfter þan.
 19. And on þam sixtan dæge cain acwealde abel his broðor and
on þam sixtan dæge sodoma burh and Gomorra godes englas bærndon for
godes yrre mid fyres lige.
 21. And on þam sixtan dæge iacobes suna hi endleofone becipton
heora twelftan broðor ioseph Ægiptum on þeowdom wið þrittigum
scillingum. and on þam sixtan dæge se unlæda iudas becypte urne
Hælend.
 24. And on þam sixtan dæge petrus se apostol wiðsoc urum
Drihtne þriwa, and eft sona he gelyfde.
 25. And on ðam sixtan dæge ure drihten wæs on rode ahangen,
and on þam sixtan dæge þeostru wæron gewordene ofer eorðan fram
ðære sixtan tide oð ða nigoðan tide, and stanas wurdon tobrocene,
and eorðbyrgenna wurdon opene on gewitnysse ures drihtnes þæs þe nu
todæg of deaðe aras on þisne drihtenlican Easterdæg.
 31. Þæt is þonne wurðungdæg and gebletsod dæg swa
we ær beforan bodedon and sædon be þam mænigfealdum tacnum þe on
ðam dæge getacnode wæron.
 33. Ærest æt fruman he geworhte heofonas and eorðan, sunnan
and monan, and ealle gesceafta, and þa seofon heofonas mid nigon engla
endebyrdnyssum.
 35. Þone seofoðan heofon he geworhte him sylfum on to sittenne,
þæt is þonne þære halgan þrynnysse heofon on þam sit se
ælmihtiga god se ðe þone man of eorðan slime geworhte, and eorðan
gesette mid hire wæstmum and wriðas mid treowum, and ealle þa
wæstmbærenda gesceafta, palmtreow and ealle blowende wyrta.
 39. On þam drihtenlican dæge ealle þa wurc drihten gefylde
and hine þa gereste on þone seofoðan dæg and he hine þa gehalgode
eallum mannum to ræstedæge.
 42. And on þone drihtenlican dæg ure drihten wæs gefullod
on iordanes streame, and on ðone drihtenlican dæg he genam þone fruman
þæs fæstenes þe he gefæste feowertig daga and nihta ær
Eastron.
 45. And on ðone drihtenlican dæg iohannes se godspellere
geseah fægere gesihþe on þam iglande þe hatte Pathmos, and þurh
þæt he gesette þa halgan boc Apocalipsis.  and eac he geseah þa feower
godspelleras ures drihtnes on his ymbhwyrfte and he geseah þa seofon
candelstafas and þæt hiw mannes bearnes þæt is þone god sylfan.
 49. His loccas wæron swa hwite swa swiðe hwit wull and his
ansyn wæs swa fæger swa sunne and his eagan wæron swilce se reada lig
þæs fyres and his stemn wæs swilce manegra wætera geþunn.
 52. & on þone Drihtenlican dæg he geseah micel gesihþe
on heofonum & þa fæmnan sancta marian seo wæs beorhtre þonne
sunne & on hire heafde heo hæfde þone coronan þæra twelf
steorrena.
 55. And on ðone Drihtenlican dæg iohannes geseah metan þa
burh þa heofonlican hierusalem mid gyldenre rode and þa wæron on
ðære byrig twelf gatu of ðam <foreign>XII</foreign> gimstanum geworhte þurh synderlice
þing.
 58. And seo strætlanu is on ðære byrig of clænum golde
geworht, Seo leng and seo widnys and seo hehþo syndon gelice twelf mila
ælces þinges.
 61. And on þone Drihtenlican dæg hine ætywde se hælend
þam halgan apostole sancte petre be þære sæ þe tiberiadis hatte.
 63. And on þone drihtenlican dæg þære eastrena ure
drihten aras of deaðe and þurh þa rode his þrowunge þæs ecan lifes
ærest he gecydde se ðe nu todæg us generede of adames gylte.
 65. And nu todæg crist eode on helware and þa isenan
forescyttelsas he þær tobræc and towearp and Leviathan þæra deofla
ealdorman he geband and Iudam þe hine belæwde on þam dimman þrosme
þære sweartan dypan he besencte and he þa genam Adam and Euan and mid
him up alædde mid heora tudre and teame.
 70. Nu todæg men ða leofestan wæs gefylled se cwyde
þæs halgan witegan Isaias þam mannum on þam lande eardigendum under
þæs deaðes sceade.
 72. Micel leoht nu todæg him wæs up cumen and þæt folc
þe þa on helle on þystrum sæt micel leoht hi þa gesawon.
 73. Be þyses dæges leohtes micelnysse nu todæg wæron
wundrigende þa hiwscipas on helle forðan hi næfre ær ne gesawon swa
fæger leoht swa hi þa gesawon and hi þa swa cwædon, Hwæt la is
þes wuldres cyning buton hit si se ælmihtiga god.
 77. And eac hi swa cwædon, Geseoð ge þæt we geseoð urne
ealdorman Leviathan.
 78. Se ðe ær wæs wealdend ofer us he is nu gebunden mid
isenum racenteagum and his þegnas mid him.
 80. Swa þonne men ða leofestan helware wæron be drihtnes
tocyme se ðe þone ærestan man generede.
 81. Swa cwæð se halga apostol sanctus paulus, Se æresta man
wæs of eorðan eorðlice gesceapen, þæt þonne wæs adam.
 82. Se æftera man wæs of heofonum heofonlic, þæt is
crist sylfa, se ðe of heofonum astah on eorðan and hine geeadmedde
menniscum hiwe to onfonne and þurh his þrowunge eall mancyn alysde and swa
manna gehwilcum gedafenat to arisanne of his gyltum.
 88. Eac swilce we sceolon andettan ure synna beforan urum
scriftum.
 89. And þa læcedomas urum sawlum we sceolon geornlice secan
ægðer ge on worde ge on weorce þæt we magon orsorglice gan to ures
drihtnes weofde and þær cristes lichaman and his þæt gebletsode blod
niman and þicgan swa he sylfa cwæð, Se man se ðe þigeð minne
lichaman and drincð min þæt halige blod se wunað on me and ic beo on
him.
 93. He halgode hlaf ær his þrowunge and todælde his
discipulum and þus cwæð, Etað þisne hlaf, hit is min lichama and
doð þis on minum gemynde.
 96. Eft he bletsode win on anum calice and cwæð, Drincað
ealle of þisum, þis is min blod þæt bið for manegum agoten on synna
forgyfennysse.
 98. Eft syððan þa apostolas dydon swa swa crist het þæt
hi halgodon hlaf to husle and win on his gemynde, eac swilce heora
æftergengan ealle bisceopas and sacerdas be cristes hæse halgiað hlaf
and win to husle on his naman mid þære apostolican bletsunge.
 102. Soðlice se hlaf and þæt win þe beoð þurh heora
mæssan gehalgode oðer þing hi ætywað menniscum andgytum wiðutan
and oðre þing hi clipiað wiðinnan geleaffullum modum wiðutan.
 104. Hi beoð gesewene hlaf and win ægðer ge on hiwe ge on
swæcce ac hi beoð soðlice æfter þære halgunge cristes lichama
and his blod þurh gastlice gerynu.
 107. Hæðen cild þe man fullað ne bryt hyt na his hiw
wiðutan ac hit bið swaðeah wiðinnan awend and aþwogen on ðam fante
fram eallum synnum.
 109. Swa is eac þæt halige fantwæter oðrum wæterum on
hiwe gelic ac þurh þæs sacerdes bletsunge genealæcð þæs halgan
gastes miht and hit syððan aþwyhþ þa sawle fram eallum synnum þurh
gastlice mihte.
 113. We rædað on ðære bec þe is gehaten <foreign>uita patrum</foreign>
þæt twegen munecas bædon æt gode sume swutelunge be þam halgan
husle and þa æfter þære bene hi gestodon him mæssan.
 115. Þa gesawon hi licgan on ðam weofde an cild and godes engel
stod mid anum sexe anbidigende oððæt se preost þæt husel tobræc,
þa toliþode se engel þæt cild on þam disce and his blod into ðam
calice geat and þa hi to þam husle eodon.
 119. Þa wearð hit awend sona to hlafe and to wine and hi hit
þigdon gode þancigende þære geswutelunge.
 121. Eac we rædað þæt sanctus gregorius abæd æt
criste þæt he ætywde anum tweonigendan wife micle geswutelunge be þam
halgan husle, heo eode to husle tweonigendum mode.
 123. Þa abæd se halga gregorius æt gode þærrihte
þæt him bam wearð ætywed seo snæd þæs husles þe heo
þicgan sceolde, swilce þær læge on þam disce anes fingres lið eal
blodig and þæs wifes twynung wearð sona gerihtlæced.
 127. Forðan þonne men ða leofestan micel neadþearf us is
þæt we us geornlice clænsien and gemedemien ær þam tocyme þæs
halgan husles þurh hreowsunge and þurh ælmyssan and þurh fæsten
and ne agymeleasien we þa teoðan sceattas to syllanne for godes lufan swa
se apostol cwæð.
 131. Efne swa þæt wæter fyr adwæsct swa deð eac seo
ælmysse þa synne þy us þonne gedafenað men þa leofestan þæt
we ondrædon þa andweardnysse godes and his engla and hu he andswarigende
byð þam arleasum gastum and þus cwæþende gaþ fram me ge awyrgde on
þæt ece fyr on hellewite and on þone ecan ungefean.
 135. Þa syndon deoflum gegearwode and eallum heora geferum,
þær is toða gristbitung and þa singalan þystru.
 137. And he þonne cwyð ure drihten to ðam arleasum, Ic wæs
hungrig and ne sealdon ge me mete and ic wæs þurstig and ne sealdon ge me
drincan and ic wæs nacod þa ne wruge ge me mid eowrum hræglum.
 140. Þonne cweðað þa unrihtwisan men to him, Hwænne
gesawon we þe drihten god swa þearfiendne, þonne andswarað him ure
drihten and swa cwyð, þonne ge hit ne dydon minum þam earmestum þearfum
þe ic eow to sende þonne ne dydon ge hit me.
 143. Soð ic eow secge, Ne can ic eow.
 145. Men ða leofæstan we us sculun ondrædan þysne
andweardan cwyde þe drihten þonne cwyð þonne he demende byð
lifigendum and forðgewitenum and efne swa he nu todæg of deaðe aras swa
he becymð on ða ilcan Easterniht swa hit on þam godspelle awriten is.
 149. Drihten cymð swa se þeof cymð þonne he stelan wile.
swa ungecyþed he byð æghwilcum men, ge se dæg ge seo niht swa him
byð þæs þeofes cyme.
 151. Be þysum dæge þonne wæs micel word gecweden, wella
þu micela dæg and þu egeslice niht on þam beoð astyrede eall heofona
mægen.
 153. And be þæs dæges þrymme and his ege is awriten and
gecweden þæt se an dæg byð swa lang geþuht swa þusend wintra.
 155. Men ða leofestan on þam dæge drihten demð þrym
hiwscipum þæt is heofonware and eorðware and helware.
 156. And on ðam dæge ealle deade arisað and æfter þam
hi beoð standende and andettenne heora dæda beforan þam hehstan and
þam æðelestan cristes heahsetle.
 158. Þær manna gehwilc his dæda forð sceal beran swa gode
swa yfele swæðer  he ær dyde.
 160. And þonne æfter þan ure drihten god gelaðað and
gecigð ealle his gedefan and gecorenan on þæt ece lif and on þa ecan
gefean and þus him to clypað, <foreign>Uenite Benedicti patris mei percipite regnum
quod uobis paratum est ab origine mundi</foreign>, Cumað ge gebletsode and onfoð
mines fæder rice þæt eow fram þyses middaneardes fruman gegearwod
wæs.
 166. And þonne þa halgan mid heahsittendum and mid englum and
mid heahfæderum and mid þam halgan apostolum and mid eallum halgum
wuniað on ðære ecan and on ðære langsuman sibbe and blisse þæs
singalan dreames.
 169. He þonne drihten wile þæt ealle men hale and gesunde
sin and he nele þæt ænig forweorðe ac ealle he wile gelædan and
gelaþian on þæs ecan lifes gefean þæra þe her willað rihtlice
and clænlice æfter boca bebodum libban.
 172. Þær he nu mid þam clænum þam rihtwisum leofað
rixað mid Fæder and mid Suna on annysse haliges gastes a on ecnysse buton
ælcum ende, Amen.

END_TEXT
START_TEXT

HomS 28
B3.2.28.
Easter Day: Schaefer 1972, 212-26.



 1. Nu we habbað eow gesæd anfealdlice þæt godspel ðe se
diacon rædde nu ætforan us eallum hu crist on þysum dæge of deaðe
aras.
 3. Nu wylle we eow gyt secgan hu he to helle astah & þone
deofol geband & þanon gelædde ealle ða þe him her on life gecweme
& gecorene wæron.
 6. Hit gewearð swa þæt deofol beswac and forlærde þa
twegen frumsceapene menn adam and euan ðe we ealle of coman swa þæt hi
godes bebod abræcon and weron him ungehyrsume and deofle gehyrsume.
 8. Þa wæs eall mancyn deaðe scyldig and forworht to helle
forþam ðe hi godes bebod tobræcon.
 10. Ða þuhte ðam deofle þæt he ahte ealles middaneardes
geweald forðam næs nan mann on ðisum life swa halig ne swa mære
þæt he ne sceolde to helle faran swa hraðe swa he of þisum life ferde
oðþæt Crist com & us alysde.
 14. And þæt wæs eac swutol þa se deofol lærde herodes
cinincg þæt he het acwellan ðone mæran witegan iohannem ðone
fulluhtere þe crist mid his agenan muðe þus geherode.
 16. Betweox wifa bearnum ne aras nan mærra mann ðonne iohannes
se fulluhtere se wæs for soðfæstnesse and for cristes læððe
ofslagen and acweald and þa sona se ealda feond his sawle to helle
gelædde.
 20. Ða cwæð he to his geferan, Geseoð nu, þis is
þæs sawle be ðam wæs cweden þæt betweox were and wife ne arise
nan mærra wer þonne iohannes wære se fulluhtere.
 22. Ne gemette ic eac æfre æningne ðyllicne mid mannum
fram ðam dæge þe ic adam þone ærestan mann beswac ac geseoð nu
þæt he næfde nane strencðe wið me.
 25. Nu ðeahhwæðere is gyt an man onmang iudeum þe is
gecweden þæt he sy godes sunu and þæs ic oft on manegum þingum
fandode and ic hine swyðor man afandode þonne godes sunu and
ðeahhwæðere wundorlican ðonne ic æfre ær æningne oðerne
gesawe.
 28. Nu gif ic mæg þone hider bringan ne ondræde ic me
þæt æfre heonon feorð si acenned of menn ænig ðara þe mage his
heafod wið me upp ahebban.
 31. Nu wylle ic for anes faran to iudeum and hi læran and heora
ealdorbiscopas tyhtan þæt hi him on leogan and hine to heora ealdormannum
forwregan niðfullice þæt hi hine to deaðe syllan and on hrode ahon and
hine þonne þæron acwellan.
 34. And sona swa he acweald bið þonne wille ic his sawle hider
mid me gelædan þonne bið þæt swylc lac swylce næfre ær ne com
of eorðwarum to helle.
 37. Ða sona swa crist þæs lifiendan godes sunu on rode
ahangen wæs þa asende he his þone halgan gast and mid his godcundnesse
þa sawle ahydde and bemað þæt hig se deofol geseon ne mihte ne his
godcundnesse undergyton.
 40. Ða wæs se deofol swyðe micclum gebyld and þus cweþ
þa he geseah crist on þære rode hangian, His þis na god ac is man, nu
forlitlan, ic miccle maran mann to helle gelædde.
 43. Ic wille nu swa ðeah faran and his onfon.
 44. Þa for he swiðe ofermodilice and mid ðam þe he mynte
hine to onfonne, þa hrædlice wearð se ilca ealda feond þe adam on
neorxnawonge ær mid facne and mid his leasungum forlærde.
 46. And beswac wearð mid ecum bendum gebunden and mid ecum
geniðeringum geniðerad fram þam æfteran adame þæt wæs se þe
he underfon wolde þæt is ure drihten crist se ðe lytle ær on
ðære rode acweald wæs.
 50. Næs he na swa mid mægne ofercumen swa swa he mid rihte
gehyned wæs and afylled mid cwicsusles geniðerunge.
 51. Swa se hælend sylf be þam cweþ, Hwæt gemetiest þu
yfeles on me, forhwon hrine ðu on me swa swa hit be ðam gecweden is, se
ðe on oðres mid unrihte geræsð se his agen þurh þæt oft
forlyseð.
 55. Ða wæs se ealda feond þyses middaneardes bereafod and
ealles þæs freodomes ðe he on helle hæfde.
 56. And þa wæron ealle þing underþeod urum drihtne
hælende crist se ðe be him sylfum mycele ær sang and þus cweþ, <foreign>Si
exaltat us fuero omnia traham ad me ipsum</foreign>, þæt is on englisc, gif
þæt gelimpð þæt ic beo on rode up ahafen þonne teo ic ealle
þing to me.
 60. Ealle þing he to him teah ða þa he on rode gefæstnod
wæs and he his gast to god fæder asende, þa syððan hi wæron
ealle gesceafta underþeod ægðer twegra ge heofonwaru ge eorðwaru ge
hellwaru.
 63. And he ða freo astah fram þam nyðerlican witum syððan
he hæfde geondfaren þa ðystru and þa gemæro hellegrundes.
 65. Þa ða awyrigdan hellegastas and þa earman on þam
heolstre geflymde wæron, þa wæs gefylled seo witegung þe ær
beforen gesungen wæs and cweden, <foreign>Cadent alatere tuo mille et decem milia ad
dextris tuis ad te autem non ad propinquabit</foreign>, þæt is, fram ðinre sidan
gefeallað þusenda.
 69. And fram þinre swyðre sidan gefeallað tyn þusenda þa
þa drihtne ne genealæceð þa he þone ealdor ealles wrohtes and þone
ordfruman ælces yfeles ecere nyðerunga geniðerod and mid ecum bendum
gebunden hæfde.
 72. Þa wæs gefylled þæt gefyrn worulde be criste gesungen
wæs and gewitegod.
 73. <foreign>Super aspidem et basiliscum ambulabis et conculabis leonem et
draconem</foreign>, þæt is, ðu tredst leon and dræcan.
 75. Gehereð we nu þæt ðam deofle ægðer þyssa naman
wel geðwæreð.
 76. Seo leo bið cyng & ealdor ealra reðra wilddeora swa
þonne se deofol bið ealdor & wealdend ealra yfelra manna.
 77. Se draca mid his þam geættredan orðe geswencð menn swa
se deofol mid his ungelefan blæde ealles mancynnes staðel afyrsode and
awyrde and of þam stealle þæræ godcundlican fægernysse awearp and
aweg adraf.
 81. Ða se heap ðæra earmra gasta and þæra
wiðerweardra beheoldan þone niwancuman urne drihten hælend crist
swyðe beorhte and leohte scynende and þa wæron þa earman gastas
swyðe afyrhte and abregde and þus cwædon, Hwanon is ðes beorhta and
þes leohta and þes stranga middaneard syððan he wæs us underþeod.
 85. Næfre ær he us þyllic gafol ne geald ne us næfre
ær þyllice lac hyder ne onsende.
 87. Hwæt is ðes þe her swa unforht gæð on ure gemæro
and ec ofer þæt urne ealdor mid bendum gebunden ne hæfð.
 88. Ac ic wene is wen þæt ðis is se ylca be þam ure ealdor
nu hwene ær sæde þæt he þurh his deað ealles middaneardes
anweald onfenge.
 90. And gif hit ðes is þonne is ures cempan cwyde on
wyðerweardnysse gecyrred mid ðy þe him wæs geþuht þæt he mihte
hine oferswyðan þa wæs he him sylf fram þysum oferswyðed and
gefylled.
 94. Eala ure ealdor is ðisse be þæs deaðe þu a
fægniende wære and on þæs deaðe þu ðe mænige herereaf fore
gehete.
 95. Hwæt is la þæt ðu dydest.
 96. Forhwon woldest þu ðis onginnan nu he ealle ðine ðystru
mid his beorhtnesse geflymde.
 97. Gehyr nu ure ealdor þa ðu þine welan ðe þu on þam
ærestan men begeate ðurh forhogodnysse godes beboda.
 99. Nu ðu þæt forlure þurh rodetreow, geseoh nu þæt
eall ðin blis þe losade mid þam ðe þu crist on rode ahenge ac ne
mihtest ðu næfre geseon ne ðe gifeðe næs þa forwyrde þines
rices.
 102. Ðu hine on deað gelæddest butan ælcere scylde and
þu ðær gylt beheolde þar þu næfre nænne ne fundest.
 103. Forhwon dorstest þu him æfre æt hrinan.
 105. Þa æfter ðysse spæce þære wælgrima deofla
ðe heora ealdra wiðspræcan unarimendre mænigu haliges folces þa
ðe wæron gehæfte on helle wependre stemne and mid micele halsunge
þone hælend bædon and þus cwædon, Nu ðu to us come middaneardes
alysend.
 109. And nu þu to us come þone þe we dagena gehwylcne to
hopedon and nu ðu to us come þu ðe on middanearde synfullum mannum
forgyfennesse sealdest.
 111. Alys nu forðferde and þa ðe on helle gehæfte synd nu
þu for us to hellwarum nyðer astyge and nelle þu næfre ure wana beon
þæt ðu þinne ðone mildan ansyne us fram ne acyrre.
 113. Ðu ðe þines wuldres tacen on hrodere gecyddest drihten
sy þin mildheortnys ofer us swa swa we aa fæstlice on ðe gehihtað
forðon þe mid þe is lifes will and on ðinum leohte we leoht geseoð.
 116. Drihten gemunðu þine gesomnunga ða þe ðu on fruman
gescope and ne gemunðu na ure ealdan unrihtwisse ac onfoh us raðe mid
þinre micclan mildheortnysse forðan þe we synd swyðe heane gewordene.
 119. Drihten alys us and ne beo þu ure synna na gemyndig for
þinum ðam halgan naman.
 121. Þa æfter þam wæs gehyred seo ben and seo halsung
unarimendre ða þe gehæfted wæron and sona hrædlice þurh
drihtnes hæse of þam bendum alysde wæron.
 123. And hi ða to drihtnes cneowum alotene wæron and hi
þingadon geornlice and mid unasegcendlicre blisse clypedon and þus
cwædon, Drihten þu ðe tobræce ure bendas þe we heriað and
lufiað and þanciað þæt ðu us ne dydest æfter urum synnum ne us
ne gulde æfter urum unrihtwisnyssum.
 128. And þa gyt adam and eua næron alysde of þæs wites
bendum, þa adam geomeriendlicre and earmlicre stemne clypade to drihtne and
cweþ, Gemiltsa me min drihten on þinre þære miclan mildheortnysse and
on þare menigu þinra miltsa, adilga mine unrihtwisnyssa forðon þe ic
þe anum gesyngade and ic yfele dyde beforan ðe.
 132. Ic dwolade swa swa þæt unwise sceap and forwearð and
losade.
 133. Alys nu mine bendas forðon þe þine handa me geworhtan
& me gehiwodon & ne forlet ðu na on helle mine sawle ac þine
mildheortnysse on me gecyð & me gelæd of þyses cwearternes huse
& of þyses deaðes sceade.
 137. Hwæt Ða ure drihten adame gemiltsade and hine of þam
bendum alysde and he þa to ðæs hælendes cneowum aleat and þus
cweþ, Bletsie min sawl drihten and ealle mine innoþas his ðæne halgan
naman se is milde geworden minum unrihtwisnyssum se gehælde ealle mine ecas
se alysde min lif of forwyrde se gefylde on godum minne willan.
 142. Þa gyt eua þurhwunode on wope and cweþ, Drihten þu
eart rihtwis and þin dom is riht forþon ic mid gewyrhtum ðas witu
þrowige, ða þa ic wæs on are ne ongeat ic hit na.
 144. Ic eom wiðmeten unwisum nytene and ic eom nu him gelic
geworden.
 145. Ac ne gemun ðu min drihten þa gyltas mines geogeðhades
and minre dysinysse and ne acyr ðu þa ansyne ðinre mildheortnysse fram me
and ne ahyld þu þe on yrre fram ðinre þeowene.
 148. Min drihten gehyr ðu þa stemne þe ic to ðe clypige
forðan min lif gewat on sare and mine gear on geomerunge synd geendode.
 150. Drihten þu wast þæt ic eom gedrorenlic dust gif ðu
hylst mine unrihtwisnysse.
 151. Hu mæg ic hit ðonne acuman ænigra þinga oððe
aberan, þu wast mine gyltas and mine dysinyssa and hi næran beforan ðe
ahydde ne bemiðene.
 153. Geara me min drihten for þinre modor lufan of ðære þu
wære geeadmet þæt ðu menniscne lichaman underfenge.
 154. Heo onfeng flæsce of minum flæsce and ban of minum
bane.
 155. Ara me min drihten þeah þe ic wære ungesæligast
ealra wifa.
 156. Geara me forðan þe ðu eart min god and min scyppend,
miltsa me forðam þe ðu man fram mannum wære, alys me forðan þe
ðu woldest mann beon to ðam þæt ðu menn alysdest.
 160. And þa wæs se hælend sona mid mycelre mildheortnysse
astyrod and hy ða hrædlice alysde of þæs wites bendum.
 161. And heo ða geornlice onleat to þæs hælendes cneowum
and þus cweþ, Drihten si ðin nama gebletsod on worulde forðon þe
þin miltheortnyss is micel ofer me and þu generodest mine sawle of
þære nyðerlican helle.
 165. Þa ahof abraham his stæfne upp and cweþ to þam
ymbstandendum, Andettað drihtne þæt he is soð god and his
mildheortnys/ wæs ær eallum woruldum.
 167. And nu gyt bið a a to worulde þa astah se hælend of
þære helle and he hæfde þær gebunden and genyðerad deaðes
ordfruman and he ða hrædlice ða gehergadan mid him gelædde of
deaðes gryne.
 170. And he sealde mannum ða gife þæs ecan lifes and he þa
ðone ealdon feond nyðer gefylled hæfde.
 172. We habbað oft gesæd and gyt secgað þæt cristes
rihtwisnys is swa mycel þæt he nolde niman manncynn neadunga of þam
deofle butan he hit forworhte.
 174. He hit forworhte þa ða he tihte þæt folc to cristes
cwale þæs ælmihtigan godes.
 175. And þa ðurh his unscæððigan deað we wurden
alysde fram þam ecan deaðe.
 176. Gyf we us sylfe ne forpærað, þa getimode þam reðan
deofle swa swa deð grædigan fisce þe gesihð þæt æs and ne
gesyhð þone angel ðe on þam æse sticað, bið þonne grædig
ðæs æses and forswylhð þone angel forð mid þam æse.
 180. Swa wæs þam deofle he geseah ða menniscnysse on criste
and na þa godcundnysse, þa sprytte he þæt iudeisce folc to his slege
and gefredde þa ðone angel cristes godcundnysse þurh ða he wæs to
deaðe ac cod and benemed ealles mancynnes þære ðe on god belyfað.
 185. Ne wene nu æfre ænig mann þæt drihten crist ealle
þa of helle gelædde þe he ðær gemette ac þa ane ða þe heora
lif her on worulde rihtlice leofedon þa he ðanon gelædde.
 187. And he þær forlet morðwyrhtan and dyrne forligras and
rihtes geleafan wiþersacan and þeofas and gitseras and þa ðe heora
yfeldæda betan nellað þa he næfre þanon alyseð.
 191. Ac swa se witega cwæð be cristes hade, <foreign>o mors ero mors
tua morsus tuus ero inferne</foreign>, þæt is on englisc, eala þu deað ic beo
þin deaþ and þu hell ic beo þin bite.
 193. Soþlice se hælend wæs þæs deaþes deað
forþam mid his deaðe he oforswaþ þone ecan deað, he wæs helle bite
forþam he þær dæl genam and þær eac dæl forlet.
 196. Ðæt wæs þonne þæt he þær geleafulra manna
sawla onfeng and sinfulle þær forlet.
 198. Ac wen is þæt sum man swigende wille þencan and
dyrnunga cweðan, Hwa is þæt of helle hider come and þæt sæde
þæt hit eall þus gelumpen wære.
 200. Þam is þonne mid rihte to answarienne þæt us is se
getriwesta gewita, seo soðfæstnys sylf, þæt is þonne ure drihten
hælend crist se on helle astah and þanon eft lifiende com.
 202. And æfter his æriste his ðegnum æteowede, and mete
mid heom onfenge and be godes rice sprecende wæs and mid heom wæs
feowertig daga æfter his æriste and cydde heom þis eall and oðre
þinge mænige þyssum gelic.
 206. Mid þam ðe engla weorod and heahengla werod gesegon þone
hælend astigan mid unarimendre mænigu on heofona rices heannysse, þa
cwædon hi, hwæt is þes wuldres cyning.
 208. Ne cwædan hig hit na þy þæt hi nystan hwæt he
wære ac hi wundrigende þæt cwædan be him.
 209. Ða andsweredan heom þa halgan and þus cwædan, Hit is
ælmihtig drihten, he is wuldres cyning and he ðas herehuðe of helle
generede and þeostra ealdor mid ecum bendum gebundene hæfð.
 213. Blissige nu eall mancynn forðam þe cristes blod wæs
agoten for ealles mancynnes hæle and blissian huru þa ðe his æriste
gelyfað and weorðiað.
 215. Se leofað and rixað mid fæder and mid þam halgan
gaste on þrynnesse ðrymme þurh ealra worulda worold, Amen.

END_TEXT
START_TEXT

HomS 30 (TristrApp 2)
B3.2.30.
In Letania maiore: Tristram 1970, 430-37.



 1. <foreign>De letania maiore</foreign>.
 1. Leofan men, ðas dagas synd gehaten letanie þæt synd
gebeddagas.
 2. On þissum dagum we sceolon biddan ure eorðlicra wæstma
genihtsumnysse and us sylfum gesundfulnysse and þæt gyt mare is ure synna
forgyfennesse.
 5. And we rædað on bocum þæt se gewuna þissa gangdaga
wurde aræred on þone timan þe gelamp on anre burhscire þe uigenna is
genamod.
 7. Þæt wearð mycel eorðstyrung and feollon gehalgode godes
cyrcean & manega hus hruran and comon wilde deor and tosliton and abiton
ealles to fela þurh godes yrre and ðæs cyninges botl wearð mid
heofonlicum fyre forbærned and fela ungelimpa gewearð for folces synnan.
 13. And þa bead se biscop mamertus þreora daga fæsten and
þæt man halidom sceolde wyrðlice styrien and mid ælmeslacum georne
god gladian and þæt manna gehwylc unsceodum fotum þam halidome sceolde
eadmodlice fylian and ealle to criste geornlice clypian.
 17. And sona swa þæt gedon wæs þa wæs swutele gesyne
þæt heom god syðþan uðe lisse and miltse.
 19. Ne wearð næfre syððan þanon forð eft swylc
gedrecednys innan þam lande ac wearð þæt to bysne wide and side
þæt man þanon forð þa gangdagas on gewunan hæfde.
 23. Leofan men, nu bidde ic and lære ælcne cristene man
þæt he þissa þreora daga fæsten rihtlice gehealde ælce dæge
to nones and to anes mæles butan hwa for ylde oððe for iuguðe oððe
for unhæle gelæstan ne mæge.
 26. Gyf þonne þissa þreora þinga ænig hwylcne man lette
þæt hine to þam fæstene ne onhagie þonne is hit alefed þæt he
mot mete þicgan on þa gerad þe he his ælmessan sylle and nænne
oðerne man him to ne spanne to ðam gereordum butan þær hwylc oðer
mettrum man sy þe þæt fæsten aberan ne mæge.
 33. Gyf þonne se hala mid þam unhalan þone mete þigeð
þonne wurþað hig begen þurh þæs mettruman unmihta beswicene.
 35. And nis nanum men alefed for nanre neode þis fæsten to
abrecane ne mid ælmessan to alysenne butan hine þæra þreora þinga
hwylc forwyrne, yld oððe iuguð oððe unhæl.
 39. Leofan men, se halga apostol iacobus mynegode us ealle
freondlice on þam pistole þe man ær rædde and us eac luflice lærde
þæt we georne began ure agene þearfe.
 42. He cwæð, <foreign>Confitemini alter utrum peccata uestra</foreign>,
ðæt is on englisc, anddettað georne, he cwæð, eowre synna eow
betweonan.
 44. And ælc for oðerne he cwæð gebidde georne þæt
eow god ælmihtig gesundfulnysse geunne.
 46. For þam ic secge eow þæt rihtwises mannes gebedu
fremiað swyðe mycclum.
 47. Elias on ealddagum se halga wæs man eall swa we synd and he
abæd þeah æt gode þæt he forwyrnde þam wiðerweardan folce þe
he mid wunode feorðe healf gear ælces renes.
 51. And he abæd eft syðþan æt þam soðan gode þæt
he renas forgeaf & eorðlice wæstmas.
 52. Ðær is swutol þæt haliges mannes gebedu magan mycles
wealdan.
 54. Se halga apostol sæde eac on þissum pistole þæt gyf
hwylc man gehwyrfeð oþerne fram gedwylde, þæt is fram deofles larum,
he alyst witodlice his sawle fram deaðe and fela synna fordiligað.
 57. Ac, leofan men, understandað eow sylfe swyðe georne
þæt ge rihtlice and wærlice þæt gehealdon þæt eow mæst
þearf is to gehealdenne þæt is rihtne cristendom and rihtne geleafan on
god ælmihtine þe ealle þing gescop and geworhte.
 62. Leofan men, se halga godspellere, lucas, rehte on þissum
godspelle þe man nu ær rædde hu ure drihten hwilum to his leornicnihtum
spræc.
 64. He cwæð, gyf besorh freond cymð to oðres huse on midre
nihte and he næfð him to donne swa swa he wolde þonne gæð he and
biddeð his neahgebur þæt he him alæne hlaf for ðære neode his
cuman þe him to com.
 68. Ðonne andwyrdeð se oðer þær wiðinnan and cwæð
þæt he ne mæge arisan, segð þæt his dyre synd fæste and his
cild on heora reste ac bideð þæt he hine na ne swence.
 72. Gyf he þonne se oþer for ðon georne clypað and cnucað
þonne æt nehstan arist he for ðam onhrope and getiþað þæs þe
him neod bið.
 75. Be þissere bysne ure drihten lærð us hwæt we don
sceolon.
 76. Ðæt is þonne, þæt we sceolon clypian and biddan
georne gelome god ælmihtig þæt he ure neoda gecnawe and ure læsta
gebete.
 78. And gyf we ægðer ge mid wordum ge mid weorcum rihtlice and
geornlice clypiað þonne wile he ure bena sona gehyran.
 80. Ac butan seo heorte rihtlice hycge and weorc þam wordum
fylstan ne behealdeð þa word naht swyðe mycel.
 82. Swa he sylf on his godspelle swutollice sæde and ðus
cwæð, <foreign>Non omnis qui dicit domine domine</foreign>, ðæt is on englisc, ne
færð na ælc þæra into heofonum þe gelome clypað to criste ac
se ðe wyrceð godes willan and on þam þurhwunað forð oð ende se
witodlice færð on an to heofonum.
 88. Leofan men, utan clypian georne oft and gelome and earnian
georne þæt god ælmihtig ure bena gehyran wylle, uton gelomlice
geþencan þone egeslican dom, þe we ealle to sceolon and utan understandan
þæt hit þær to nealæcð georne.
 93. Ðeos woruld is eall wyrse þonne heo wæs and
dæghwamlice heo yfelað swyðe for ðam þe hit sceal gewyrðan.
 95. Þæt gefyrn awriten wæs, <foreign>Ueniet tempus quale non fuit</foreign>,
ðæt is on englisc, swa egeslic tima cymð to mannum swa næfre ær on
worulde ne gewearð.
 97. Þæt is on antecristes timan and se tima wyrð on worulde
sorhful and egesfull for ðam þe antecrist bið sylf deoful and ðeah
mennisc man geboren.
 101. Leofan men, her segð eac on þyssum bocum be ðære
mycclan arwyrðnysse ures scyppendes hu eadmodlice he ymb mancynn hogode for
ðam þe he hit gescop and geworhte.
 104. And he wolde þæt seo gesceaft ongeate heora scyppend se
ðe he to life gescop on neorxnawanges gefean þær he hi undeadlice
gestaðelode.
 106. And þeah hwæþre þurh deofles beswicenysse gelamp
þæt seo mennisce gesceaft of þam undeadlican life hider nyðer gefeoll
and her on sare and on yrmðum syðþan cendon and leofedon and syðþan
æfter heora life to helle and to ecum deaþe bedrifene wurdon oð þæt
se wuldorlica cyning se ðe is ealles middaneardes alesend onbærnde
mænig gastlic leohtfæt mancynn to onlihtenne to þon þæt nænig
deofla dimnes ne bysgode þam ðe þæt leoht þære soðfæstnysse
ongytan woldan.
 116. Gehyrað nu broðor mine hwylc þa leohtfatu wæron þe
he ure drihten onbærnde on þissum middanearde mancynn to onlihtanne.
 118. Þæt wæron ærest heahfæderas þa wæron
gefylde to godum weorcum and ðeawum þa þe godes folc lærdon geond
þysne middaneard.
 120. Þanon onwocon witegan þa wæron gelærde þurh þone
halgan gast and na læs þæt an þæt hy ðæs folces synna
þreadan ac eac swylce þone cristes tocyme ures hælendes bodedon.
 123. And æfter þon wæron halige apostolas þa ðe he
sylfa geceas to þam þæt he ure drihten hi of his sylfes muðe lærde
and geond þysne middaneard sende to hælenne and to lærenne eall mancynn
and him ðus to cwæð, <foreign>Euntes docete omnes gentes</foreign>, farað nu and
lærað geond ealle þeoda hwæt sy to lufianne oððe to forganne, hu
men magon þa ecan witu befleon and ða ecan reste geearnian heora sawlum on
heofonanrices gefean.
 131. And ða æfter þissum wæron soðlice gesette halige
biscopas and mæssepreostas and diaconas and mænige leorneras geond godes
cyrcan þæt we nu magon ongitan and witan hwæt us is to donne oððe
to forganne.
 135. Gehyrað nu broðor mine and ongytað for hwan us is gesett
þeos tid to weorðianne fram þam halgan easterdæge oþ ðas tid þe
we nu weorþiað.
 137. Se ælmihtiga godes sunu se ðe undeadlice æt þære
tide aras and oft and gelome mid his gingrum wæs and hine sylfne undeadlice
æteowde and he eadmodlice and geornlice lærde ealle þeoda to
heofonanrices gefean.
 141. Ðonne syndon us þas þry dagas to þon gesett þæt
we sceolon þa halgan cristes þegnas onhyrgan, þæt is þæt we
sceolon ure woruldweorc forgan fram underne oð non and to godes cyrcan cuman
and for urum synnum þingian and forð mid þam halgum reliquium gan swa us
þa halgan apostolas mynegodon to weorþianne urne hælend and his þa
halgan.
 147. For ðon þe nu ealle eorðan wæstmas growende syndon
and blowende geopenade and þæt ure bileofan syn growende and gebletsode to
hælo ures lichoman and sawle.
 150. For ðon us is þeos tid geset ure sawla hælo on to
biddanne and ures lichoman bletsunge and ura woruldgoda genihtsumnesse mid
godcunda lofsange and mid þam halgum reliquium we sculon beon gode
lofsecgende and cristes rodetacen forðberan and his þa halige godspell and
oðre halignessa mid þam we sceolon bletsian ure þa eorðlican speda
þæt synd æteras and wudu and ure ceap and eall þa þing þe us god
forgyfen hafað to brucanne þe we bileofian sceolon.
 159. Utan we nu symle þang secgan urum scyppende his miltsa for
ðon þe he us swyðe lufode ofer ealle oðre gesceafta þa ðe nu under
heofonas hwolfe syndon.
 162. He sylfa us gescop and us geworhte þa we næron and he us
gesihte þa we forwordene wæron and he us abohte of hellewitum and of
deofles anwealde mid his ðy deorwyrðan blode and us opene gedyde þone weg
to heofonanrice.
 166. For ðon we sculon ongytan hu mycel neadþearf us wæs his
tocymes to ure alysednysse.
 167. La, hwylc mihte beon hefigre nydþearf þonne se eca deað
and hwylc mihta beon hefigre wite þonne ure synna and se hearda þeowdom
oððe hwylc mihte beon mare wælgrimmes þonne ure hæftnydnes on
helleþeostrum.
 171. Cuðlice we wæron on deofles þeowdome and we wæron on
helle fæðmum of þæm he us alysde and us lif sealde on heofonanrice.
 174. Leofan men, se witega cwæð be heofonarice and be
hellewite þæt næfre nære gemet on heofonanrices wuldre swa mycel
unwynsumnes on ænigum laðe oððe on hungre oððe on þurste
oððe on cele oððe on hæte oððe on ece oððe on adle oððe
on ænigum laðe gewinne ðæt wære swa mycel swa anes lytles fugeles
sweg.
 179. Swylce he cwæð se ylca witega þæt næfre nære
on hellewitum swa mycel wynsumnes swa anes lytles fugeles sweg.
 182. Wa þam þe geearnoð hellewite.
 182. Ðær is ece bryne grimme gemencged and þær is ece
gryre, þær is granung and wanung and a singol heaf, þær is ealra
yrmða gehwylc and ealra deofla geþring.
 185. Wa ðam þe þær sceal wunian on wite.
 186. Betere him wære þæt he man nære æfre geworden
þonne he gewurde for ðam nis se man onlife þe areccan mæge ealle þa
yrmða þe se gebidan sceal se ðe on þa wite ealles bereoseð and hit is
ealles þe wyrse þe his ænig ende ne cymð æfre to worulde.
 191. Eala leofan menn, uton don swa us mycell þearf is beorgan us
georne wið þone egsan and helpan ure sylfra þa hwile þe we magon and
motan þe læs we forweorðan þonne we læst wenan.
 194. Ac utan lufian god ofer ealle oðre þing and his willan a
wyrcan swa we geornost magon.
 195. Þonne geleanað he hit us swa us leofast bið þonne we
æfre betst beþurfon.
 197. Him symle sy lof and wuldor in ealra worulda woruld abutan
ende, amen.

END_TEXT
START_TEXT

HomS 31 (Willard)
B3.2.31.
In Letania maiore: Willard 1935, 38-54.



 1. Uton nu geþencan, broðor mine, hwylc ure eard is in þissum
middanearde.
 2. Efne he is þon gelic þe hwylc man hine gestaðelie in
oðres mannes huse, nat he na hwylce dæge oððe on hwylce tid him bið
to gecweden, Gang ut forþam þis nis þin hus þe þu on eardest.
 7. Næfst ðu her leng nænige wununge.
 7. Ne we nytan þe geornor on hwylce tid we ðis læne lif
alætan sceolon.
 9. We mihtan eaðe mid micclum egesan forhtian, forðam þe
sceal anra manna gehwylces ende gewurðan, and him þonne bið eft þær
his sylfes dædum demed, swa god, swa yfel, swa he ær gefremede, godes
oððe yfeles.
 14. Ge soðfæstum mannum ge unsoðfæstum, ge ricum ge
heanum, him cumað togeanes his sawle twegen englas, oðer bið Godes
encgel, se bið swa hwit swa snaw, oðer bið deofles encgel, se bið swa
sweart swa hræfen oððe silharewa.
 18. And heora byð ægðer myccles geferscypes.
 19. Hi þonne habbað mycel geflit ymbe ða sawle, on
hwæðere geferræddene heo beon scule.
 21. Gyf þonne þa deoflu þæt ongytað, þæt heo sceal
beon on heora geferscype, þonne beoð hi ealle efenhleoþriende and swyðe
bliðe, and þa englas beoð swyðe sarige and unrote gewordene.
 26. Ðonne cweþað þa deoflu þus, <foreign>Noster est ille homo.</foreign>
ðæt is on ure geþeode, þæt hi cweþað, ðis is ure mann,
forðam þe heo urum larum gelefde.
 29. And heo wæs wiðerweard and receleas and ungehersum
æghwylcum þæra manna þe hine tela lærde, and to his sylfes ræde
tihte, and to Godes willan getrymede.
 32. Hi ðonne, þa deoflu, secgað and reccað eall þa yfel
þe he æfre gefremede, and hi hit eall on heora bocum awriten habbað, and
ðus cweþað, <foreign>Suscitate animam de corpore grauiter.</foreign> ðæt is,
Aweccað nu grimlice þa sawle of þam lichoman, and syllað hyre miccle
fyrhtu and brogan and ongrislan, and gelædað hi to þære egesfullan
stowe, þær heo gesyhð eall yfel and ealle tintrega and hellebrogan.
 41. Ne mæg seo sawul þonne nawiht geseon in þas woruld, ac
heo on þeostrum and on gedwolan swyðe unbliðe færð, and ðus
cweð, <foreign>Magna (45) est ista angustie</foreign>; ðæt is, heo cweð, Eala, hwæt,
þis is mycel nearones.
 46. Hire þonne sona andswariað þa deoflu, and ðus
cweþað, Mare þe is toward, þonne we ðe gebringað mid urum
ealdredeofle, se is gebunden in þam nyðemestan hellegrunde mid þære
mænigo his gemæccan.
 51. Ðonne cweð seo sawul þus oðre siðe, <foreign>Magne sunt
tenebre iste</foreign>; Eala, hwæt; þis syndon mycele þeostru.
 53. Hire þonne andswariað þa deoflu, and ðus cweþað,
Maran þe syndon toweardes, þonne we þe gelædað in þa neoðemestan
þeostru, þær bið eagena wop and toða gristbitung.
 57. And heo þonne gyta, seo sawul, þriddan siðe þus cweð,
<foreign>Asperum est iter</foreign>; Eala, hwæt; þis is grimlic siðfæt þe we on
syndon.
 60. Hyre þonne sona andswariað þa deoflu, and ðus
cweþað, ðe is mycle grimlicre toward, þonne þu gesihst þa grimnesse
þines siðfætes, and ðu byst þæra soðfæstra husa benumen, and
ðu byst gelæded in þa witu hellecarcernes.
 65. Ðonne æfter þam gelædað þa awyrgedan gastas þa
sawle to helle, and ðus cweþað Todælað eow on twegen heapas, oðer
hyre sy beforan farende, oþer æfterfyliende.
 69. And hi singað þone sang þe Dauid sang in þam sealme,
and ðus cwæð, <foreign>Quid gloriaris, in malitia, et cetera</foreign>; ðæt is, hi
cweþað þus, þa awyrgedan gastas, to þære sawle, Hwæt wuldrast
þu in wean, þu þe wære ær mihtig on wohnesse?
 74. Ælce dæge þin tunge hogade unrihtwisnesse, and swa swa
þæt scearpeste scerseax, swa þu mid hire facn and inwit fremedest.
 77. And þu lufadest niþas and nearoþancas, and ðu lufadest
ealle forhwyrfednesse word mid þinre tungan.
 80. Forðon þe nu God wiðworpeð, and þe of þinum
lichoman huse ut ascufeð.
 82. Utan nu gehyran, mine þa leofestan gebroðra, hu þæs
soðfæstan mannes sawl on þam lichoman his þæs halgan hordfætes
utgangende bið.
 85. Heo bið swa beorht swa sunne.
 86. And hi ða Godes englas and ða awyrgedan gastas swyðe
ymbeflitað.
 87. Gyf þonne þa englas geseoð þæt seo sawl bið heora
geferscypes wyrðe, hi þonne onginnað secgan and rædan swyðe
freondlice eall þa god þe heo æfre fram frymðe hyre lifes oð hire
daga ende gefremede, and heo hit eall on heora bocum awriten habbað.
 93. And Sanctus Michahel þonne þa sawle gelædeð to þam
heahsetle ures Drihtnes Hælendes Cristes, þær heo gesihð eall þa
god þe heo æfre ær gefremede.
 97. Ðonne sona þa awyrgedan gastas swyðe unhydige to helle in
ece wite forðgewitað.
 99. Ðonne cweþað þa halgan englas þus, <foreign>Noster est hic
homo</foreign>; ðis is ure mann, forðam þe heo was gastlice mildheort, and heo
nawiht to yfele ne dyde, ac heo wæs eall god donde, in fæstene and on
clænnesse, in geþylde and on soðre lufu Godes and manna.
 104. Ðonne cweþað þa englas <foreign>Suscitate animam leniter de
corpore</foreign>; Awreccað þa sawle liðelice of þam lichoman, þæt heo ne
geseo nænine egsan ne næni sar, ne heo nænne tweon næbbe ymbe hyre
fare.
 109. And todælað eow nu on twegen dælas, oþer hyre sy
beforan farende, oðer æfterfyliende, and singað hyre þisne sang, þus
cweþende, <foreign>Beatus quem elegisti et assumpsisti</foreign>; ðæt is, hi cweþað,
Drihtnes englas, Eadinesse þu ðe gecure and genama in þinum huse.
 114. Ðonne cweð seo sawul þus, <foreign>Magna est lumen huius
letitiæ.</foreign> Eala, hwæt.
 116. Ðis is mycel leoht, and ðis syndon fægere geferan.
 117. Hire þonne andswariað þa englas and ðus cweþað,
Leohtre þe is toward þonne þu gesihst Godes beorhtnesse and his engla,
and þin ansyn bið to heora ansyne ecelice gestaðelod.
 121. Ðonne cweð seo sawul oðre siþe, <foreign>Magna est
lætitia</foreign>; ðæt is, Eala, hwæt.
 123. Þis is mycel bliss.
 123. Ðonne andswariað hyre þa englas, and cweþað, Mare
þe is toward þonne þu gesihst engla blisse, þa ðe cumað ongean mid
mycelre blisse and songe.
 126. And hi þonne mid heora gegyrlan ymbfoð þa sawle swyðe
hwite and beorhte.
 128. Ðonne cweð seo sawul þriddan siðe þus, <foreign>Dulce est
iter ad (130) Dominum</foreign>; Eala, hwæt, þis is swete siðfæt on to farenne
to Drihtne and swyðe wynsum.
 131. Hyre þonne þa englas andswariað and cweþað, ðe is
mycele mare toward and wynsumre, þonne we ðe gelædað to þære
soðfæstra eardinge.
 134. Ðonne gelædað þa englas þa sawle in þone
wuldorlican gefean neorxnawanges, þær heo forð wunað and ricsað mid
Godes þam gecorenan buton ælcum yfelum and earfoðum, a oð ende,
þæt restað haligra manna sawla oð domesdæg.

END_TEXT
START_TEXT

HomS 32 (Baz-Cr)
B3.2.32.
In Letania maiore: Bazire and Cross 1982, 131-35.



 1. Men ða leofestan, we magon gehyran secgan be ure sawle
þearfe forþon us is neodþearf þæt we on þisse tide, þa hwile
þe we moton and magan, þæt we geornlice us clænsian and frætewien
us sylfe mid godum dædum to þam ecum leohte.
 4. Eac us is þearf þæt we on ælce tid ure synna andetten
and beten, and hwæðre we sceolon onsundrum on þas halgan dagas to urum
Drihtne clypian and biddan þæs ecan lifes urum sawlum and þæs ecan
heofonan rices, þæt we on soðre hreowe ure synna andettan and beten.
 7. And we for þæm gerime þæs hweorfendan geares ymbe XII
monað þas halgan dagas weorþiað mid godcunde lofe and mid gastlicum
sange, and ða halgan reliquias beran Gode to lofe and his halgum.
 10. And we sculon eadmodlice biddon ealle þa halgan on heofonum
þæt hi us syn þingeras wið þone ælmihtigan Drihten þære
halgan þrynnesse.
 12. And we sculon biddan eac ealle halgan þæt hi us æteowen
þa heofonlican mildsunge heora fultumes, þæt we magan and moton þurh
heora bene geearnigen þæt we deofles niþas oferswiðen and us ece lif
geearnigen.
 15. Forðan is gedafenlic cristenum folce þonne hi gesamnigen hi
to heora sawle þearfe þæt hi þonne georne gehyren Godes worda and
ðæra halgena gewrita.
 17. Ðonne magon we on þisse worulde geearnian ure synna
forgyfenesse and ures lichoman hælo and gesibsum lif and eorðan
wæstmas, and, þæt us ealra mæst is, ece eadignes æfter þisse
worulde.
 19. Swa ure Drihten on his godspelle cwæð, Doð hreowe eowra
synna; þonne genealæcað ge heofona rice.
 21. And eft he cwæþ, Mara gefea bið Godes englum on heofonum
þæt an synfull mann to bote gecyrre þonne be nigon and hundnigontig
þe næfre ne agylton.
 23. Hwæt us þonne nu is myccle betere þæt we to þære
bote gecyrran þa hwile þe se læcedom on ure mihte seo.
 24. Forðam Drihten is swyðe mildheort and arfæst and we him
syndon swyðe leofe gyf we tela wyllað; and we hine magon swyðe hraðe us
to mildheortnesse gecigan mid godum dædum.
 26. þeah ðe we hine ær mid synnum abulgan, he wile sona
onfon þa soðan hreowe and bote; ac hwæþere ne sceolan we beon to
swyðe balde on unrihtwisnesse and ure synna mid synnum ne ecan, and þæt
þencan and cweþan þæt we magon ures lichoman lust fremman þa hwile
þe we on geogoðe syn and þonne on elde we doð soðe hreowe.
 31. Hwæt mæg beon mare dysignes þonne æni mann þis on
his mode geþence?
 32. Hwylc mann is þe wite þone ytemestan dæg his lifes?
 33. Forðam ealle menn no on elde ne gewitað, ac on mistlicum
hadum hi of worulde gewitað, and þonne on domesdæge hi beoð gemette on
þæm ylcan geearnungum þe hi ær on eorðan geearnedon and ðær
for eallum riht agyldað.
 36. Men þa leofestan, us is mycel neodþearf ymbe þæt to
þencene/, þeah ðe we butan synnum beon ne magon, þæt we næfre ne
syn bescyrede þæs ecan rices; forðam on domesdæge þis mennisce cynn
byð on twa tosceaden beforan Drihtnes þrymsetle, oþer dæl on þam
swyðran healfe, oþer on þa wynstran.
 40. Beoð þonne Cristes þa gecorenan him on þa swyðran
healfe; ðæt beoð heahfæderas and witegan and þa apostolas and þa
martiras and eall se halga heap se ðe god ariht geheold, and hi þonne
swyðe bliðe beoð.
 42. Witon þæt hi habbað þone awyrgedan gast oferswiþed
and heom beoð heora synna forgyfene and hi geseoð þone wynsumlican
Scyppend mid englum and mid heahenglum.
 45. Swylce we eac agan myccle þearfe þæt we moton on heora
gemanan beon.
 46. Swylce eac beoð þa synfullan asceadene on þa wynstran
healfe þæs Scyppendes.
 47. þær beoð þonne gemette þa woruldstrangan kynegas and
caseras and woruldwelige gitseras and unrihthæmede and struderas and
werigcwedende and oferdrinceras, and ða æfestegan and ða leasan hi sylfe
þær ongytað.
 50. Hwæt willað hi þonne cweþan beforan þam reþan
Deman þonne hi nabbað naht to syllanne buton heora lichoman and sawle?
 52. Ac uton we nu forðan, menn þa leofestan, urne Drihten
lufian and his bebodu healdan eallum mægne. Drihten us mid swa micelre lufan
lufað; he wilnað þæt we ealle hale syn and gesunde and to þære
soþan hreowe gecyrran and to þam soðan andgyte his godcundnesse.
 55. Drihten wile þæt ure lif sy gestaðelod on clænnesse
and on soðfæstnesse; nele he þæt se synfulla mann on his synnum
þurhwunige and æfter his deaðe on ecum witum swelte.
 57. Ac he wyle þæt we in þisse lænan tide geearnien
þæt we on ecnesse ne forwurðan.
 58. Se arfæsta Drihten and se mildheorta ne bideð he æt us
gold ne seolfor ne nænig woruldgestreon, ac he wilnað þæt we
clænsien ure sawla and ure lichaman, þæt we magon heo him swa clæne
agyfan swa he hi us ær clæne befæste.
 62. Menn þa leofestan, we sceolon mid monigfealdum godum ure
sawla clænsian, mid fæstenum and mid ælmesdædum and mid clænum
gebedum; forðon se monn se þe gelomlice to Drihtne clypað, þonne
breceð he deofles mægn and his costunge him fram aflemeð.
 65. Se monn þe cleopað him to mid inweardre heortan ne sceal he
no wenan þæt God his bene nelle gehyran.
 66. Swa we be ðon magon ongytan þæt Ionas se witega wæs
under sæs yðum in hwæles hryfe, and he ða to Drihtne cleopode and he
sona his stefne gehyrde.
 68. Forðon se monn se ðe hine gelomlice to Gode gebiddeð,
þonne aflemeð he fram him ealles feondes costunga.
 70. Swa se mann se ðe his ælmessan singallice for Gode
syleð, þonne adwæsceð he his synna swa mon mid wætere adwæsceð
byrnende fyr.
 73. Uton we nu forðon, men þa leofestan, neoman sibbe and lufe
us betweonan, forðon on þam bið eall Drihtnes bebod mæst; uton neoman
clænnesse and gesceadwisnesse ealra godra weorca, forðon butan þæm ne
mæg næni man Gode lician; and don we singallice Godes willan, þæt we
þæt geearnigen þæt we motan beon bliðe beforan þam heahsetle
þæs ecan Cyninges, þær bið þusend þusenda engla werodes.
þonne þær ætstondað ealle gesceafta mid ege and mid fyrhtum, and
þær bið þæt gescead gecorenra and synfulra; ðær bið þæt
mæste gemot, and ælces monnes dæda þær beoð forðgelædde.
 80. Forðon nu arisan we fram þæm slæpe and symle se
ytemesta dæg wunige on urum heortum, forðon us bið ungewiss hwæðer
we moton fram ærnemergen, þonne we arisað, lyfian oð æfen; and swa
bið eac uncuð on þære nihte fyrste hu us gelimpe.
 84. Swa ure Drihten on his godspelle be ðon cwæð, Waciað
on ælce tid and eow gebiddað, forðon ge nytan þa tid hwænne Drihten
cymð to demanne þisne middaneard, hwæðre hit bið þe on æfen
þe on middeniht þe on hancred þe on morgen; ac beoð gearwe forðon on
þa tid þe ge ne wenað se Mannes Sunu cymð.
 88. Ac behealdað eow þy læs he eow slæpende gemete, and
ne gehefiað eowre heortan on oferfylle and on oferdrynce, and fram eallum
þissum yfelum ahebbað eow.
 90. Forðon se monn se ðe nyle þus don, he hine æteoweð
eft in þæm dome scyldine þonne he byð gesewen, ure Hælend, on his
þæm domsetle to wræce þam synfullan mannum and to edleane þam
gecorenum.
 94. On þæm dæge byð mycel ege æteowed eallum manncynne
þonne hi sceawiað  Godes Sunu cumendne on heofones wolcnum on micclum
mægne and on þæm mestan Godes þrymme.
 96. Ðonne beforan him eall eorðe forbyrneð and eall heofona
mægn stranglice beoð onstyred on þæm micclan domesdæge, and seo
rod þe ure Drihten on þrowode, seo byð æteowed ofer Cristes gesyhðe,
and se þyrnena helm on his heafde and þa wunda on his sidan ealle þa
beoð opene.
 100. And þonne cweð se eca Dema, eala þu mon, gehrstue? ic
þe gescop and geworhte mid minum handum of eorðan lame, and ic ageat minne
gast on þine þa eorðlican limu, and ic þe gestaðelode betweox
neorxnawonges wiste, and ðeahhwæðre þu wære me herwiende; and ic
eac on fæmnan bosme astah and ðær wæs lichomlice acenned for ðinre
hælo, to þan þæt ðu me gelic wære geworden.
 105. Ic wæs mid claðum bewunden and on binne geseted and monig
mislic sar for ðe geþrowode, to þam þæt ic wolde ða synne þine
forlornesse adwæscan.
 107. Ic wolde þæt ic ðe fram ecum deaðe alysde.
 107. Geseoh nu minra nægla swæð þe ic on rode for ðe
genæglad wæs.
 108. Her ðu miht geseon þa wunda þe ic gewundod wæs and
ða rode on þære ic for ðe deað geþrowode.
 109. Ic onfeng eall middaneardlicu sar to þan þæt ðu
wære on heofonum wlitig.
 110. Forhwon forlure ðu þæt ic for ðe geþrowode,
oððe forhwan onfenge ðu unþancwyrðlice þa gife þinre alysnysse?
 112. Ne ofþinceð me nu no min þrowung; ac agyf me þin lif
forðon ic min for ðe gesealde; and agyf me þine sawle þa ðu mid
synnum acwealdest and gewemdest mid fyrenlustum.
 114. Oððe forhwan ahenge þu me mid þære hefegan rode
þinra hleahtra?
 115. Miccle hefigre me is seo rod þinra synna þonne me si seo
ðe ic lichamlice mid wyllan gestah and for ðe deað on geþrowode!
 117. Æfter þissum wordum he þonne anra gehwylcum demeð swa
he þonne wile.
 118. Hwær magon hi þonne on þam dæge behydan, þa
arleasan men and ða synfullan, þa ðe nu forhicgað þa Godes domas?
 119. Hwæt þam monnum þonne bið sarlice gegan þa ðe on
þisse andweardan worulde him sylfum geearniað ece witu and ða heardan
eardungstowe mid deoflum on helle, forðon seo hæftnes heora yrmða
wunað in worulda woruld.
 122. Ne þær on þæm egeslicum witum nænig stefn bið
gehyred buton heof and wop, and næni rest gemeted buton biter attor and ece
cwealm.
 125. Ac uton we biddan urne Drihten, þone mildheortan Scyppend,
þæt he ontyne þa earan ure heortan to his þære halgan lare to
onfonne, and heo syðþan fæstlice on urum heortum wunige.
 127. And we oðre men georne monigen to þam godcundan gode,
þæt we þonne ætgædere magon mid þæm godum to þæm
heofonlican eþle, þær we urne Drihten ecelice geseon moton.
 130. Þær us næfre syðþan hunger ne þurst wyrdeð, ne
adl ne æce ne deofles costung ne leofra gedal ne sorh ne winn ne þeostru;
ac þær beoð lofsingende engla þreatas and swete symbelnes ealra
haligra, and ðær þonne anra gehwylc swa miccle bliðra bið swa he
ær mare gewinn and earfoðu her on worulde aræfnede for Godes naman.
 134. Ðonne ealra cyninga Cyning ealle þa þe he gearwe
gemeteð, he mid him gelædeð on his þæt ece rice.
 136. Men þa leofestan, geþence we geornlice and smealice
forhwan eall cristen folc þas andweardan tide þus lufiað and weorþiað
and ða halgan reliquias folgiað.
 138. Butan tweon swutolice we magon þurh þa halgan gesamnunga
ongytan þa ecan reste, and æghwylcum þara bið heofona rices duru
ongean untyned þe þa halgan reliquias mid geleafan folgiað.
 140. We þonne, men ða leofestan, habbað nedþearfe þæt
we mid soðre lufan and mid rihtan geleafan þa gesamnunge secan and ða
godcundan lare gehyran.
 142. þonne beo we æt urum ytemestan dæge gewlitegode mid
Godes þæm gecorenum, be þæm is awriten and ðus cweden, ðær
þa soðfæstan men scinað and leohtað swa beorhte swa sunne on
þæs uplican Fæder rice.
 145. Ac uton nu tilian, men þa leofestan, geornlice þa hwile
þe we magon, þæt we motan blissian mid urum Drihtne and mid eallum his
halgum, þær is ece bliss and ece rest a in worulda woruld, a butan ende.
Amen.

END_TEXT
START_TEXT

HomS 33 (Forst)
B3.2.33.
In Letania maiore: Forster 1913, 128-37.



 1. Men þa leofestan, þis sinden halige dagas mid eallum
cristenum folce.
 2. & swa cwæð se halga lareow, Hwet we gemunan magan,
þæt we oft gehyrdon secgan, for hwon wise men þurh haliges gastes gife
gesetton þas halige gangdagas þry to festenne & on to gangenne æfter
þære halegan Drihtnes rode & to his haligra reliquium, þa nu
forðgeborene sindon geond eall middaneard fram geleafullum mannum togeanes
his halgan upstige, þe nu on þunresdæg biþ, þæt he his þone
halgan lichaman ahof up in heofene hyhðo & he fore ure lufan deað
geþrowade & geræfnode.
 10. & þurh his mægenþrimm he æft of deaþe aras
& his gingrum hine ætywde & hy mungode þere gastlican lare, þe
he hym ær his þrowunge segde, & þry & þrittig wintra on
þissum middangearde he wæs.
 13. Æghwylces godes bysene he onstalde.
 14. & forþon mid menniscum lichoman he hine gegerode ofer his
godcundnesse, þæt he eac þurh þæt manum forgeafe, þæt hi þe
eþelicor ingang hæfdon.
 17. Forþon we sceolon biddan hine for his þera haligan roda
weorþunga & his upstige, þe nu to morgen biþ.
 18. & ealle halgan we sceolan biddan, þæt hi mid us eac
bidden ælmihtigne Drihten, þone ecan cyning, þæt he us gescilde wið
gedwolan & wið deofolgyld & wið heþene þeoda & wið
arleasum hungre & heregunge, & þæt he us sibbe forgife &
smyltnesse lif.
 22. & eac swylce we hine biddan, þæt he us gescilde wið
grimnesse misenlicra yfela & wita, þaraþe he on middangeard sendeþ
for manfulra manna synnum.
 26. To þissum dagum þurh haligne gast þis fæsten &
þas gangdagas geset weron, swa we oft on bocum gehyrdon secgan.
 28. & swylce mid þere halgan þrinnesse & rode & mid
his halegra reliquium, þe we mid gangað, we sceolan mid halgum sangum
bletsian ure land & Drihten bidden, þæt þa wæstmas, þe on
eorðan syndon, geþeon motan mannum to gode & to helpe.
 32. Uton we hine nu georne biddan, nu he us forgeaf, þæt we
þissere tide gebidan moston, þæt he us his yrre fram ahwyrfe & his
mildheortnesse us to læte on eallum urum life ge on þissum andweardan ge
on þam toweardan.
 36. Men þa leofestan, gehyrað lifes bebodu, & þa ecan
lare lustlice onfoð, & ongytað þone cwide þes soþan dæman,
þe we bedydrian ne magon; forþon Drihten þus cweð, Seþe oferhogeð
þone lareow, ondrede he him þone heofonlican deman, þæt is Drihten
God.
 40. His leorneras weron lareowas genemnede, forþon hi us þa
halgan lare of Godes bocum secgað & þes heofoncundan cyninges tocyme
bodiað.
 42. Forþonþe he cymeþ to demanne eallum middangearde,
forþon þone soþan deman urne Drihten we us ondredon sceolan.
 44. & for his dome we sceolan forhtian & þone micclan
& þone langan domesdæg.
 46. Warnian we us, ærþonþe he cume; & tilian we georne,
þæt we þonne gemette synd on godum weorcum dædum, forþonþe
þæt is se myccla Drihtnes domesdæg & ealles mancynnes.
 49. Þæt is yrmþe dæg & gnornunge dæg, &
unrotnesse dæg & cwanunge dæg & nearonesse dæg &
bytternesse dæg & earfoðnesse dæg & gesomnunga dæg
heofonwara & eorðwara & helwara.
 52. & þæt is gewrixles dæg lichaman & sawla.
 53. & ne bið nænig mægþ þæs mycclan mancynnes
gegaderod on þam dæge, þæt hine þer gescyldan mæge.
 54. Ne þa snyttero ne þa gleawnes ne nænig man nah swa mycel
rice on þissum middanearde, þæt he hine þær beladian mage beforan
þare andweardnesse þera halgan þrinnesse.
 57. Ðæt is cyðnesse dæg ealles mancynnes þurh gesceafte
fyres & wæteres & windes & þunorrade swiþe strang.
 59. Þæt is bemena dæg & hire leoðringa.
 60. Þysne dæg we us on mycelre rernesse toweardne ongytan
magon be mænifealdum þingum, þe us oft & gelome he cyþað.
 63. Be þam dæge Drihten sylf cweð, Arisaþ þeod wið
þeode & rice wið rice.
 64. Þone bið þær þeoda geþring & mænigfeald
reohnes geond mænig stowa.
 65. Þas eorðlican tacnu we nu gewordene oft sceawiað.
 66. Þone geweorðaþ þas tacnu syfon dagum ær þam dome.
 68. On þam ærestan domesdæges tacne bið mycel stefen
gehyred of þam heofones tungle, se hateþ firmamentum.
 69. & blodig wolcn astigaþ norþan, & mycele þunorrade
& lygytu blycetaþ; & þæt wolcn bærneþ ealne heofen; &
hit þonne onginnaþ rinan blodigan regne.
 73. On þam æfteran dæge stefen biþ gehyred of heofonum,
& eorðe bið onhrered; & heofoncund leoht oferhæfð ealne
middaneard oþ þes dæges æfen.
 76. On þam þriddan dæge æt þere æfteran tide
þæs dæges on heofonum ætyweð fyrentacen, & of eorðan
deopnesse astigeð mycel sweflen lyge; & æt þam feower healfum
þisses middaneardes se heofon tobersteþ; & mycel sweg cymþ &
gesweorc; & of helle astigeþ mycel dymnesse & fulnesse stenc, &
oferhæfð þas eorðan ane tide dæges.
 82. Þonne ongytað synfulle men hyre forwyrð & forwyrhtu.
 83. On þam feorþan dæge fram norðdæle þisses
middaneardes mycel hream astigð hellegasta.
 84. Þonne fealleð eall heþenra manna deofolgyld on þam
dæge.
 86. On þam fiftan dæge æt þære fiftan tide dæges
mycel samnunga cumaþ & þunorrade swyþe mycele; & steorran
feallaþ of heofonum; & þeostre bið swiþe mycel; & þæt lyft
biþ onhrered.
 89. Þonne ealle þeoda wiðsacaþ þisse worulde; & hi
ongitaþ þonne Drihtnes mihte.
 91. On þam sixtan dæge æt þere sixtan tide dæges.
 92. Þes heofon tohlyt fram eastdæle oþ þæne westdæl;
& eall engla werod cymþ ofer eorðan & sceadaþ þa soðfestan
men fram þam arleasan.
 94. Þonne þa arleasan men fleoð þæt heofoncunde werod hi
sylfe to behydenne on dunum & on beorgum, & cweðaþ, Untyn þu
þe, la eorþe, & forswelh us, þylesþe we fundene beon.
 98. On þam seofoþan dæge æt þere seofoþan tide
dæges bið domes tacen, & æt þam feower healfum þisse
middaneardes feower englas standaþ & blawaþ feower byman.
 100. Þonne befealdaþ þes heofon togædere, swylce man ane
boc betine.
 102. & se sunne bið onwended on þeostru, & se mona on
blod; & steorran of heofonum feallaþ.
 103. & eall heofoncund mægen þonne onhrered bið.
 104. Drihten cymð þonne on micclum megenþrimme, & fyr on
his ansyne scineþ & blyceð; & on his ymbehwyrfte bið swiþe
mycel hrerenes.
 106. Þonne arisað ealle þa men, þaþe mid gebregdnessum on
deaþe swulton, fram þam feower healfum þisses middangeardes, þæt
syndon, þaþe on þissum life on fyre forbærnede wæron oþþe on
wætere adrencte weron oþþe on rode ahangene weron oþþe on morþe
ofslagene weron oþþe wildedeor fræton oþþe fugelas tobæron, ealle
þa þonne æt þera bymene stefne arisaþ & þurh fyres leoman to
Godes dome gaþ.
 113. Ðer ætstandaþ þusend þusend engla & mycel megen
heahengla & ealle halige & soþfeste Godes witegan &
heahfæderas & apostolas.
 115. Ðonne ætyweð Drihten þa rode, þe he on þrowade;
& þer scineð leoht ofer eallne middangeard.
 117. & he ætyweð þa wunda on his sidan & þæra
nægla wunda, swa þa on his handum & fotum, þe he mid wes on rode
gefæstnod, swa blodig, swa hi weron on þam forman dege.
 121. Ðonne cwið se eca cyning to anra gehwylcum, Men þa
leofestan, sege me, hwet geworhtest þu oþþe hwet gecwede þu oþþe
hwet gedydest þu?
 123. Syle wedd be þissum eallum, þe ic for þe dyde & for
þe þrowade.
 125. Ðonne andswaraþ se man urum Drihtne & cwið, Nebbe ic
ænig wedd to syllanne, nimþe mine.
 126. Þonne bið boc ontyned on ansyne þes hexhstan cyninges.
 127. On þere boc beoð awritene æghwylces mannes dæda,
eall þæt he to gode dyde oþþe to yfele gedyde on þisum middangeard.
 129. Þer se broþer þam oþrum ne mæg gehelpan, ne se
fæder þam suna, ne þa neahmagas ne þa madmgestreon.
 131. Ne þysse worulde æhta ænigne man þer gescyldan ne
mæg oþrum.
 132. Ac Drihten gyldeþ anra gehwylcum men æfter his sylfes
gewyrhtum.
 134. Þonne soþfeste & gecorene men forðberaþ heora
wuruca hyrsumnesse, & Drihtnes halige martiras heora þrowunga &
þæra carcerna nearownessa & manige earfoðe, þe hi adrigon for
Drihtnes naman.
 137. Gehadode men beraþ heora hyrsumnesse & forwyrnednesse
þyssa woruldlicra þinga & heora þa singalan weccan & þa
drihtenlican bebodu & hyra þa gastlican þeowdomas.
 140. Læwede men, þaþe her rihtlice hyra lif libbaþ, hi
berað heora ælmesdæda & hluttor lif & clene on ansyne þes
hehstan scyppendes.
 143. Ðonne cwið se eca cyning, <foreign>Venite benedicti patris mei,
percipite regnum, quod uobis paratum est ab origine mundi</foreign>, cume ge, gebletsode
mines feder, & onfoð þæt rice, þæt eow is gearu imaced of
frumþa þissere worulde.
 147. Ðonne þa arleasan & þa synfullan hi berað nearowne
wæstm & sceandfulne on ansyne þes heahstan scyppendes.
 148. Ðonne cwið se heofona <foreign>Drihten, Discedite a me, maledicti,
in ignem eternum</foreign>, Fare ge fram me, awyrigde.
 150. & hi þonne ahwyrfaþ fram haligra manna dreame &
swiþe heofigende hellewitu secaþ, þær is deað butan life, &
þeostru buton leohte, & hreow buton frofre, & yrmþe buton ende.
 153. Ðer ne ongit se feder þone sunu; ne se sunu þone
fæder ne wurðaþ; ne seo dohter þa modor ne lufað; ne seo moder þa
dohter ne miltsað.
 156. Ac anra gehwylc his sylfes yrmþa heofað, forþonþe
hellefyr nefre ne biþ adwesced, ac a þa dracan & þa wyrmas þara
arleasra manna sawla slitað; & hi nefre ne beoð sweltenda.
 159. Ðer is eagena wop & toþa gristbitung; & þer is
welera þurst, wita stow.
 161. Of þissum tintregum, men þa leofestan, tilien we us to
gescyldene, & us gewarnige, þa hwile þe we lifes leoht habban moton,
þelæs us feringa þas þeostru forgripen.
 163. & mid geornfullum mode tyligen we ure sylfra, swa lange
swa we libbon moton, mid godum dedum to gewyrcenne, þæt we heofonarice
geearmian moten mid urum Drihtene & eallum his halgum.
 167. Ðer is ece bliss & engla sangum geswiþerod, &
unasecgendlic gefea, & Godes lof, & unawendenlic wynsumnyss & se
soþe fegernes, swa us cyðde sanctus Iohannes, se Drihtnes dyrling.
 170. He sceawode heofonarices wuldor, & he on heofonum wes,
& he cweð, Ic geseo niwne heofon & niwe eorþan & þa halgan
ceastre paradisum Ierusalem, þæt is paradisum, seo wes fram Gode
gefretewod.
 174. & heo wes befangen mid swiþe micclon wealle; & twelf
gatu weron on þere ceastre, þa wæron geworhte of twelf cynna gymmum.
 176. & seo ceastre wes ymbeseald mid Godes beorhtnesse; &
hire staþol wes of eallum deorwyrþum stanum gefretewod; & hyra
worþias weron þes hluttrestan goldes.
 178. & on þere ceastre sunne ne lihteð ne mona; ac Godes
beorhtnesse hi onlihteð.
 180. & seo beorhtnes wes þæt soþe lamb, þæt wes se
ælmihtiga Drihten.
 181. Þer ineodon ealle þeode & eorðcyningas; hi comon
& gesegon Godes wuldor & his megenþrim.
 182. & hi saldon Gode weorþunga.
 184. & æfter þon cweð sanctus Iohannes, Ic geseah men
gangan of eallum þeodum, þa weron beswapene ealle mid hwitum ræglum
& clypodon & cwedon, Sy helo urum Drihtne & þanc, þe sitteð
ofer þissum heahsetle; forðon us is mycel neodþearf.
 189. Men þa leofestan, þæt we bidden þa heofoncundan
gesamnunge, þæt hi us eac þingian to þam ælmihtigan Drihtne.
 191. & sanctus Michael þone heahengel uton we us on fultum
cigen, se is hyrde neorxnawonges & Ebrea þeoda & æghwilces godes
mannes sawle.
 193. He geweald hæfð, & he nefre hy ne forlæt, ær he
hi gebringe beforan Drihtnes heahsettle.
 194. & þer he is & weardaþ ealra halegra sawla, &
seo ece bliss unasecgendlic on heofonarice, & þæt herigendlice rice
& þæt smylte & þæt gesibsume, þæt God hæfð
gegearcod his halgum & mid his megenþrimme gefretewod.
 199. Men þa leofestan, herigen we nu þone ælmihtigan Drihten
& lufien we hine & wurþian.
 200. He is cyning ealra cyninga; & he is scyppend ealra
gesceafta gesegenlicra & ungesegenlicra; & he is fegerest ealra
blostma; & he is snottro þære soþan lufe; & he is engla
symbelnes; & he is wuldor þæra eadigra apostola; & he is leoht
þæra haligra martira; & he is neorxnawanges ece gefea; & he is
helo ealra untrumra; & he is alysend þæra gehæftendra; & he is
ealra þinga leoht & ealra tida.
 208. Bidden we nu, men þa leofestan, urne Drihten wuldres kyning,
þæt he us gehwyrfe to his mildan willan & he sy ure mildsigend &
ure frefrigend to his his mildheortnesse, þæt he us gelæde, þær we
on þam ecan gefean beon moton mid him & mid eallum halgum wunian on
wuldre & on weorðmynte.
 213. He is Drihten sylfa, seþe leofað & rixad mid suna
& mid þam halgan gaste a butan æghwylcum ende, Amen.

END_TEXT
START_TEXT

HomS 34 (ScraggVerc 19)
B3.2.34.
Monday in Rogationtide: Scragg 1992, 315-26.



 1. Men ða leofestan, us gedafenaþ ærest þæt we gemunen
& gereccen be Gode ælmihtigum, þe geworhte heofonas & eorðan
& ealle gesceafta, þone we sculon gelyfan þrynlicne on hadum &
anlicne on spede: oðer is soðlice se had ælmihtiges fæder, oðer is
ælmihtiges suna, oðer ys ælmihtiges haliges gastes, &
þeahhwæðere we sceolon andettan anne God on mægenþrymme & on
mihte & on godcundnesse, for þam se fæder ys ece God, & se sunu is
ece God, & se haliga gast ys ece God.
 8. Ealle þry, se fæder & se sunu & se haliga gast,
wæron æfre efenece & æfre beoð, & hie þry an God syndon.
 9. Fram þam, þurh þæne & on þam syndon geworhte
ealle þa þinc þe gesewene syndon & ealle þa þe ungesewene syndon,
þa ne mæg nan eorþlic man ealle asecgan.
 12. Ærest on frymþe he geworhte heofonas & eorðan &
sæ & ealle þa þinc þe on him syndon, & ealle þa englas þe
on heofonum syndon.
 13. & ealle þa ðe of englum to deoflum forsceapene wurdon,
ealle he hie of him sylfum mid his oroðe ut ableow - & þone þe he
foremærostne hæfde ofer ealle þa oðre englas þe Lucifer wæs
haten, þæt ys on ure geþeode leohtberend gereht, ac he eft, þa he hine
sylfne his scyppende gelicne don wolde & him þrymsetle on norðdæle
heofona rices getimbrian wolde, of ðam he ricene afeoll.
 19. & ealle þa ðe æt ðam ræde mid him wæron
& him æfter besawon, ealle hie wurdon of englum to deoflum forsceapene
& on helle bescofene, þær hie on ecnesse witu þoliað, for ðam
þe hie forhogedon hira scyppend, ælmihtigne God.
 23. Syððan he geworhte of eorðan lame þone ærestan man
þe æfre wæs, þone he be naman Adam nemde, & him on bebleow
liflicne/ gast.
 25. & him ealle eorðan gesceafta on geweald sealde &
sæs fixas, þæt hie him hyrsumian sceoldon.
 26. & he him eallum naman gesceop, ægðer ge nytenum ge
fugelum ge fixum, & hie ealle gyt be ðam naman fram eallum mannum synt
genemnede ðe him Adam æt frymðe gesceop.
 29. & dryhten ælmihtig of Adames wynstran sidan genam
þæt ribb þe he þæt wif ofgeworhte þe Eua hatte.
 30. Of ðam twam þurh Godes mihte is ealles middangeardes folc
framcumen.
 31. & him God forgeaf þæt hie ealles geweald agan moston
þe on eorðan wære, butan anes treowes bleda þe is genemned lifes
treow, & we hit nemnað fictreow.
 34. Þæt treow ys on middan neorxnawange.
 34. Be ðam treowe Crist sylf forewarnode ægðer ge Adam ge
Euan, & him sæde bam þæt swa hwylcum dæge swa hie ðæs
treowes bleda æton, hie sceoldon forweorðan.
 37. & hie eac swa dydon.
 37. Ac ða se deofol geseah & wiste þæt him God swa mycel
forgifen hæfde, & he sylf beswicen wæs & þa þe mid him of
heofonum gefeollon, þa ðohte he to beswicanne hie, eall swa he sylf
beswicen wæs.
 40. Gehweorrfde hine sylfne þa on anre nædran hiwe, & hie
butu beswac & forlærde.
 41. Sæde him þæt swa hwylcum dæge swa hie þæs
treowes bleda æton, þæt hie wæron syððan þam gelice þe hie
geworhte.
 43. Ac hit him wearð biterlice forgolden on hyra life ge eac
æfter, ægðer ge him ge eallum mancynne þe him fram cwom, oð ures
dryhtnes tocyme.
 45. Nigon hund wintra & þritig wintra Adam lifde on þysse
worulde on geswince & on yrmþe, & syððan to helle for, &
þær grimme witu þolode fif þusend wintra & twa hund wintra
&/ eahta & xx wintra.
 49. Men þa leofestan, us is nu for þy mycel nydþearf, nu we
þus þurh Godes mihte ealle ætgædere syndon, þæt we gecyrren of
yfele to gode, & gehyren mid eallum eaðmettum godcunde lara & þam
georne fylgen, & us æt Gode & æt eallum his halgum mihta bidden,
þy læs us deoflo æfter urum forðsiðe ongean wurpon þæt we oft
ætgædere ealle wæron, & us beforan halige lara gehyrdon rædan,
& we na ðe beteran næron ac þe mættran.
 55. Ac utan us wendan, men þa leofestan, to beterum þingum,
& forlætan eallo yfolo þing, & don god swa forð swa we fyrmest
magon, & to Gode & to eallum his halegum þæs georne earnian.
 58. Us ys georne to witenne & to gehlystenne for hwylcum
þingum we ðas gangdagas healdað & barefote gað þus on geares
fyrste þas þry dagas.
 60. Se feorða is dryhtne sylfum for his mæran upstige of
eorðan to heofonum gehalgod.
 61. & mid hwylcum þingum we hie healdan sceolon, us is georne
to witanne.
 62. We hie sceolon healdan on mycelre eadmodnysse & on myclum
geþylde & on soðre lufe & on eallre clænnesse lichoman &
sawle & on godum wæccum & nytwyrðum & on fæstenum & on
halgum gebedum & on ælmesdædum & on eallre godnesse & on lufe
Godes & manna.
 66. Manegum haligum mannum þas gangdagas syndon wiðmetene, ac
us is lang þæt eall to gereccanne.
 68. Utan þeah us georne wið deofol scyldan eallum tidum &
us ongean his yfelan lara Godes mildheortnesse biddan dæges & nihtes.
 69. Se deofol dæges & nihtes winnð ongean us mid his
geleafleste; uton we winnan ongean hine mid geleaffulnesse.
 71. He winnð mid ofermodnesse; uton we ongean mid eaðmodnesse.
 72. He us gegearwað galnesse; uton we ongean clænnesse.
 73. He gegripð manfulnesse; uton we ongean rihtwisnesse.
 73. He us on bebringeð yrsunge; uton we fylgean geþylde.
 74. He us on asent gytsunge; uton we began mildheortnesse.
 75. He us myngað to gifernesse; uton þær ongean gehealdan
forhæfednesse.
 76. & æfre ongean his yfelan willan uton wyrcan Godes
willan.
 77. Eall we sceolon efestan to Godes templum swa swiðe swa ða
bion doð to hira hyfe, to þam þæt we magon getreowlice onbyrgean þa
swetnesse þæs gastlican huniges of ðam godcundum rædingum.
 81. We gelyfað, men þa leofestan, þæs þe we ræddon on
halgum bocum, þæt swa hwa swa on þis þrim dagum to Godes temple cymð
& him þær his synna forgifenessa æt Gode bitt mid eallre heortan
hyldo & mid eallre eadmodnesse, þæt him God þæra synna
forgifenessa sylle þe he ær on twelf monðum gedyde.
 85. & hit is eac awriten þæt nan mann hine ne sceal
georwenan þæt him God miltsian nelle, þeah he þusend synna ongean his
willan geworht hæbbe.
 87. Þeah hwæðere ne forgifð he hie us butan we þe
ricenor him fram gehweorfen.
 88. Us syndon syndorlice on ðyssum dagum forbodene, þeah hie on
ælcere tide forbodene syn þeah swiðor on þysse tide, idele spæca
& tæflunga & gebeorscipas, & þæt nan mann o þyssum dagum
blod ne forlæte ne ne geþristlæce ænig man ætes oððe wætes
to onbyrigenne ær þære nigoðan tide & ær he mæssan hæbbe
gehyred, & barefotum Cristes bec & his rodetacna & oðre halige
reliquias eadmodlice gegret hæbbe.
 95. Ælcum, ge geongum ge ealdum, þis fæsten is beboden
þæt hie hyt sceolon healice healdan, & hyt þe ma to abrecenne nagon
þe ðæt lenctenfæsten.
 97. Wite gehwa swa he geornor sceal Gode þeowgean & healic
fæstenu fæstan, þæt þe geornor deofol wile gebringan on þam men
þæt he hit gehealdan ne mæge.
 99. Þy we beodað Godes bebode & eallra his haligra,
þæt nan þara cristenra manna þe þis gehyre him beforan rædan
oððe elleshwara hit him gereccan, ne geþristlæce he þis fæsten to
abrecenne, be þam þe he wille him for Gode geborgen habban.
 104. Men þa leofestan, uton gemunan þone cwide þæs eadigan
apostolys Petris; he cwæð: Se deoful us symle ymbeþridað.
 105. Uton nu gehealdan georne þis fæsten, neah þam þe hit
awriten is on haligum bocum þæt þa fæston þe þurh þæs
witigan lare to Gode gecyrdon, & þæt fæsten swa fæston swa him
wisode se witega se wæs haten Ionas.
 109. Be ðam is on bocum awriten þæt God þurh haligne gast
hine het faran to sumere mærre ceastre seo wæs Niniue haten, &
þær sceolde bodigean Godes bebodu.
 111. Ac for þam þe ðæt folc wæs awyrged &
æbreca, he him swiðe ondred & þæder faran ne dorste.
 113. For ðam þe God wæs swiðe yrre þære ceasterleode,
ða wolde he for þi Godes bebodu forfleon.
 114. Ac him com to cyððe þæt he hie forfleon ne meahte.
 115. He þeah on fleame wæs, oð he to sae becwom, & him
þær scip gebohte, & mid þam scipmannum him þohte ofer sæ to
seglgenne.
 117. Ac he ne mihte, swa he gemynt hæfde, Godes willan
forfleon.
 117. Ac sona swa he wæs in agan on þæt scyp, þa gereste
he hine on anum ende, & þa sona swa þa menn þe on þam scipe
wæron ut on þære sæs dypan gesegled hæfdon, þa onsende God
mycelne ren & strangne wind & grimme yste on þa sæ, swa þæt
þæt scip ne mihte naþer ne forð swymman ne underbæc, for
unhyrsumnesse þæs witigan þe Ionas wæs haten.
 123. Þa for þam þa ondredon þa scipmen him swiðe
þearle; hluton him þa betwynan for hwylces hiera gyltum him swa getimod
wære.
 124. & þa behluton hie hit sona to Iona, þam witigan, &
he his nan þing nyste.
 126. Ða wundrodon hie sona þæt se hlyt ofer þone Godes
þegn gefeoll.
 127. Awrehton hine þa of slæpe & rehton hit him eall,
& he þafode þæt hine man wearp ut on þa sæ, þa he ongiten
hæfde þæt he nahwar God forfleon meahte, & hie him fore
gebædon.
 129. & hine sona an mycel hwæll forswealh, & he wæs
on him þry dagas & iii niht.
 130. & syððan, eal swa hit God wolde, seo sæ þone fisc
ferede oð he com to þam ilcan eðle þe he ær on bodian sceolde, se
witega, & hine þær ut of him aspaw ofer þære sæ staðe.
 133. & he ða sona on þreora daga fyrste þurhfor þa
mæran & þa myclan burh, & bodode on þære Godes bebodu, swa
þæt se cyng þære ceasterware mid hire on God gelyfde on eallre
heortan, & he bebead þæt hie ealle fram þam yldestan oð þone
gingestan þreora daga fæsten healdan sceoldon.
 137. & he aras of his cynesetle & him fram his cynereaf of
awearp & hine mid hæran ymbscrydde & to Gode georne cleopode mid
eallre þære burhware.
 139. & he bebead ærest þæt ægðer ge þa menn ge
ealle þa nytenu þe hie ahton sceoldon þry dagas & þreo niht on an
fæstan.
 141. & hie ða swa dydon, & him ða God his
mildheortnesse geaf, & him fram þæt fyrene clyne adyde þe ofer þa
ceastre wæs on þam genipe hangiende, þæt sceolde forniman ealle þa
burhware & forbærnan binnan feowertigum dagum butan hie to Gode gecyrran
woldon.
 145. Ac hie dydon swa him to donne wæs, gecyrdon to Gode
ælmihtigum, & he him sona his mildheortnesse forgeaf, swa he symle deð
ælcum þara þe he ongyt þæt him on eallum mode to gecyrreð.
 149. Eac we ræddon on halegum bocum þæt on sumere ceastre
þe wæs Uienna haten, on þære wæs sum bisceop se wæs nemned
Mamertus.
 151. Be ðam is awriten þæt ðæt folc þe he bewiste
wearð þearle mid færlicum deaðe fornumen, & swa mycel wearð seo
untrumnes & se færlica deað ofer eall þæt folc þe he bewiste,
þæt þa þe oðre to eorðan bæron þæt sume hie feollon deade
ofer þæs deadan byrgenne þe hie þonne byrgdon & sume hamweard be
wege forðferdon, swa þæt nan þara þe oðerne to eorðan bær ham
mid þam life ne com.
 156. Þa bæd se bisceop Mamertus ealle þa bisceopas þe on
ðam earde wæron mid wependre stefne þæt hie ealle & hira folc
þry dagas fæston & bædon hira dryhten þæt hie ealle alysde
fram þam myclan & þam færlican deaðe.
 160. & hie ða ealle swa dydon, & gesetton þa him
betwinan þæt man a syððan sceolde þas þry gangdagas healdan
fullice mid fæstenum & mid ælmessylenum & mid cyricsocnum &
mid eadmodlicum gange & mid reliquiasocnum & mid eallum godum weorcum.
 163. & hie sona æt Gode geearnodon ece hæle &
þæs færlican deaþes afyrrednesse.
 165. Nu we habbað gehyred for hwi þas gangdagas erest
bebodene wæron to gehealdenne.
 166. Geceose nu gehwa swa hwæðer swa he wille, swa þæt
betere swa þæt mættre.
 167. Ne beode we nanum mannum nane niwe bebodu.
 168. Do gehwa swa him sylfum for Gode gebeorhlicost þince, gif he
hwylcum bysenum & þylcum larum fylgean nelle.
 170. Georne we witon þæt Gode licaþ swa mycle mare swa
man mare for his lufum to gode gedeð, & he us gelæt on heofona rices
gefean æfter urum forðsiðe gif we his willan her on worulde oð urne
endedæg gewyrcaþ.
 173. Þær is ece med, & þær is lif butan deaðe &
geogoð butan ylde & leoht butan þystrum & gefea butan unrotnesse
& sybb butan ungeþwærnesse & orsorhnes butan deaþes ege to
lybbenne, & þær is ece gesælignesse mid fæder & mid þam
suna & mid þam haligan gaste a butan ende, amen.

END_TEXT
START_TEXT

HomS 35 (Tristr 4)
B3.2.35.
Monday in Rogationtide: Tristram 1970, 173-85.



 1. <foreign>Feria II in letania maiore</foreign>.
 1. Men ða leofestan, us is swiðe mycel neodþearf þæt we
gehyron sumne dæl þyses gastlican gewrites þe her us forð læreð
and manað to ure sauwle þearfe and eac swylce be þissere tide halignysse
and be hyre arwurðnysse þe gecweden is on gastlicum gewritum þurh
gastlice leorneras to þære gastlican gesetnysse þæt þas þry dagas
wæron letanias genemned.
 9. Us is þonne swyðe mycel neodþearf on æghwilce tide
þæt we habban mid us soðe sibbe and soðe eadmodnysse and þæt we
geearnian mid urum hlutrum gebedum and mid ure heortan onbryrdnysse and mid
urum clænum ælmæssum þurh þa cyrican gesetnysse þæt we
gemunon and geþencan swa us mynegiað ure lareowas þæt we biddan þone
ælmihtigan drihten his mildheortnyse and gebletfæstnysse lifes ge
gastlices ge woruldlices.
 18. Uton we þonne geþencan þæt we mihton drihtene mid
þære mæstan eadmodnysse on þas þry dagas geornfullice gehyran for
ðissa daga wurðunge þæt he ure bene gehyre.
 22. Uton we þonne on þysum dagum and on æghwylce tide
gehyran and gehealdan his beboda.
 24. Uton gehyron æt ærestan and geþencan þone cwyde þe
he sylf on his godspelle cwæð and us bebead ofer eallne middaneard þam
þe his beboda healdan wyllað þæt ure æghwilc gecume æt urum
reliquium and nænig mann hine sylfne þanon ne sceade fram þam halgan
gemote drihtenes sylfes and þam cyriclicum þe on ymbhwyrfte bið cristes
reliquium halgum and þam apostolicum and þær halgan cristes rode swa we
leornodon.
 33. And getreowlice we magon ongytan þæt se ælmihtiga
drihten swyðe mænigfealdlice gyfe gemetfæstum mannum dyde hyder on
þisne middaneard and for ðan he swa dyde for þan he wolde þæt þeos
clæne gesceaft ongeate hyre þone ecean scyppend.
 39. For ðan ðe he manncynne onlyhte mænige gastlice
leohtfatu and sende hider on þisne middaneard for þan þe he wold
gedwæscean þa deorcnysse and synne þysternysse fram urum heortum
scyrran þurh his þa halgan and þa gastlican leohtfata.
 44. And swylce he eac wolde þæt we þises leohtes
andweardnysse geearnodon þæt we moston on þære toweardnysse mid him
sylfum and mid his þam halgum þæs ecan leohtes brucan.
 48. Mænig mann on þysum gemote wunað and hwæðere
næfð þæt andgyt hwæt þa gastlican leoht synd buton hit hym seo
gastlicenysse gerece swa hit gecweden ys on gastlicum gewritum þurh gastlice
leorneras þæt us wæron to leohtfatum gesette ure heahfæderas Abel,
Enoch, Melchisedech, Noe, Abraham, Jsaac, Iacob.
 54. Hi us onlihton and onstealdon eallra goddra weorca bysne.
 56. Eac þa wæron godes þa halgan witegan þa þurh þone
halgan gast us lærdon.
 57. And hi us fore sædon ealles þises middaneardes
fægernyssa and his wynsumnyssa.
 59. And eac swylce hy us fore sædon ealles þises middaneardes
þysternyssa/ and his synna and his gedwolan and þonne nalæs þæt an
þæt hi us tacnodon ymbe þyses andweardan middaneardes gesetnysse.
 63. Ac hi us eac sædon ymbe þa toweardnysse þæs
forhtigendan domes and þone soðfæstan deman crist sylf.
 65. And eac þyssere tacnunge hy eac getacnodon hwylc wæs
heofona rice to geearnienne and hwylc wæs hellewite to befleonne on þa
gelicnysse þe se witega cwæð be heofona rice and be helle þæt
næfre nære on heofona rices wuldre swa micel unwynsumes on ænigum
laðe oððe on hungre oððe on þurste oððe on cyle oððe on
hætan oððe on adle oððe on ænigum laðe gewinne þæt wære
swa mycel swa anes lytles fugeles sweg.
 74. Swylce he cwæð se ylca witega þæt nære næfre on
hellewyte swa mycel wynsumes swa anes fugeles sweg.
 77. Swylce eac wæron us to leohtfatum gesette cristes apostolas
þa wæron onsende on þysne middaneard geond myssendlice þeoda þurh
crist sylfne for ði þonne þæt hi sceolon menn trymman and læran and
fullian and deofolscype nyðerian and þeo deofolican lustas adwescan and
drihtenes rice bredan swa swa crist sylf to his apostolum sprecende wæs and
þus cwæð, Ic eow sende on þeode and on oðre on þa gelicnysse
æfter eorðlice wisan.
 86. Þe eorðlican ic onsende an sceap on wulfa heap.
 88. Ne wæron hy swa fræcne onsended for ðon ðe hi
hæfdon þæt gastlice mægen and þone heofonlican fultum cristes
sylfes.
 91. Þone fultum hi geearnedon þurh þæt þe hy wæron
cristes willan wyrcende for þan hi sittað on heofonan rices wuldre on þa
swyðran healfe god fæder þar hy him nænig lað ne ondrædað ne
hunger ne þurst ne adle ne deofles costunga ne him þar ne byð næfre
nanes godes wana ne him næfre þæs lifes and þære wynsumnysse
nænig ende ne geyrnð.
 99. Broþor mine, hwæt we leornodon þæt cristes apostolas
wæron mennisce menn on þa gelicnysse þe we syndon.
 101. We þonne leornodon þæt hi geearnodon þæt rice and
þæt setl þæt hi on wuniað on heofonan rices wuldre mid þam ylcum
dædum þe us alyfede syndon gyf we us sylfe ne forgymleasiað godra
dæda.
 105. Ne synd we næfre to ofermode on urum yfelum dædum ac we
hraðe to þære anddetnysse and to þære bote gecyrron.
 109. Micel gegearnung þæt is menniscum menn þæt he
geearnige mid godum dædum to þam ælmihtigan drihtene þurh his anes
mægen mid godes fultume þæt he mæge mid þi apostolican hade ealle
þa heorde þe he gode healdan sceal and fram hellewite generian.
 114. Swa cristes apostolas dydon and habbað geearnod þæt
heora æghwylc an mæg eallum manncynne geþingian þæt him se
hælend forgyfeð ealle heora synna.
 118. Uton we þonne, broðor mine, on þas halgan tide
geornfullice and eadmodlice biddan þone ælmihtigan drihten his
mildheortnysse.
 120. And we eac biddan þa halgan apostolas þa wæron on
gebyrdon æfter lichamlicre wisan us gelice.
 122. And hi us wæron to leohtfatum gesette þæt hy syndon
ure þingeras to þam lyfgendan gode þæt we beon gehælede of urum
synnum/ for drihtenes mildheortnysse and for bene þæra haligra apostola
and for weorðunga þissere halgan tide.
 128. Swylce eac us syndon to lareowum gesette ure þa gehalgodon
bisceopas þa us trymmað and lærað to þam ecean rice gyf we him mid
eadmodnysse þeowiað willað.
 132. And eac swylce us syndon to lareowum gesette ure
mæssepreostas þa beoð dæghwamlice anwearde toforan urum eagum þa us
cænnað þurh þone halgan gast and trymmað to þam ecean life.
 136. Menig mann nafað þæt andgyt hwæt seo acennednysse
sy.
 137. We beoð acenned lichamlice þurh fæder and þurh modor
hider on þisne middangeard æfter þam we beoð acennede gastlice be
lichamlice and be eorðlice.
 140. Þreo acennednyssa beoð gastlice swa drihten sylf on hys
godspelle sprecende wæs and þus cwæð, Ne mæg se eorðlica mann on
necnysse mid me wunian on minum rice butan he sy acenned þurh wæter and
þurh haligne gast.
 145. Æghwylc þæra þe on me gelyfað and gefullod bið
þurh wæter and fæder namann and on sunu and on þone halgan gast se
bið on necnysse mid me gehæled.
 148. Þæt is seo forme accennednyss gastlicu þonne we
onfoð fullwihte æt ure mæssepreosta þenunge.
 150. Þonne is seo æftre accennednyss gastlicu syððan se
mann gewintrod bið and þæt geseald hafað þæt he andette his
scrifte ealle his synna syððan he bið godes þeowa geciged for þan
ðe se soða anddetnyss æt frymðe eallra gastlicra læcedoma.
 155. Þonne is seo þridde accennednyss æfter þam soðan
andetnyssa syððan se mann gewintrad bið and he hine sylfne gemedmað
þurh þa soðan anddetnysse and þurh his scriftes fultum þæt he
bið andfenge drihtenes sylfes lichaman and his blode þonne he hafað
fullice ealle þa hadas þe hine to þan ece life gelædað.
 162. He geanlicode his lichaman heofonlican hlafe and he onlihte
his blod wine on lifes calice and us þa onsende hider on þisne middaneard
to earnan and to wedde eces lifes.
 166. And swylce us wæron to leohtfatum gesette and to lareowum
þa halgan godspelleras þurh þæara lare we magon witan hwæt we
lufian sceolon and hwæt we gedon sceolon and hwæt we forgyfan sceolon and
mid hwylcum dædum we magon hellewite befleon.
 170. Swa he drihten sylfa on his godspelle sprecende wæs be
þyssere halgan tide and be his godspellerum and þus cwæð, for þan ic
þas gangdagas sette for þan þe ic wille þæt mine leorneras and mine
godspelleras secgon and bryman þæt ece lif.
 175. And ic wille æghwylcum gemiltsian þe ðas halgan tide
weorðiað and on me gelyfað and mid godspellerum gelyfan willað.
 178. For þon, broðor mine, on þas andweardan tide beoð
reliquias haligra manna upp ahafene and forð aborene mid leofsange and mid
gastlicum sange on sunderlice stowa gehwilce swa hwær swa hi gesette
beoð.
 183. Us is þonne swyðe mycel nydþearf þæt we mid swiðe
mycelre eadmodnysse urum reliquium folgion and þam þeowian.
 186. Swa we magon ongytan be sumre eorðlicre bysne gyf menn him
beoð betweonan ungesibsume him þone secað sona æfter menniscre wisan
gemotstowe and dom gedemed bið and gesibbað hi.
 190. Syððan sceal ælc mann gelæstan swa se dema him
bebeodað and þæt gemot bið þonne eall gesybod.
 192. Be þære bysne we magon ongytan þas halgan tide for
þan ðe þas dagas syndon ure gemotdagas gastlicra gemota þonne bið ure
gastlice gemotstow on ymbhwyrfte ure reliquia.
 195. Swa on cyrican swa butan swa on hwylcre stowe hi on gesette
beoð.
 197. Wite þonne þæt æghwylc mann þæra þe on
þysum gemote wunige and þis godspell gehyreð þæt he eac þam georne
mid eadmedum ontyne þære heortan earan to manunge þyses godspelles and
to þæs gastlican deman cristes sylfes.
 201. His domas he on gastlicum gewritum us gesette and þurh
gastlice leorneras us ontynde.
 203. Gyf we þas gastlican domas gelæstað willað þe crist
sylf on his godspelle beodað on þisse gemotstowe þonne beoð we beforan
cristes heahsetle on þam myclan dome þam soðfæstan deman gecorene and
we þonne motan gehyran þone cwyde þe he sylf cwæð to þam þe he
sette on þa swyðran healfe, cumað ge gebletsode to mines fæder rice
þæt eow wæs gegearwod fram middaneardes fruman.
 212. Broðor mine, us is swyðe mycel nydþearf þæt us
þys godspell gerecce mid hwylcum dædum.
 214. We sceolon þone soðfæstan deman weorðian and him
þeowian.
 216. Aerest on þysse halgan tide þe nu onweard his and swa hyt
gecweden hys on þysum godspelle þæt we sceolon upp ahebban and forð
beran ure halgan reliquias ða menn þe synd on endebyrdnysse to gastlicum
lofe gelæred.
 221. And þonne on ymbwyrfte þæra gastlicra lofsanga eall
folc gewunie and nan mann hine sylfne ne sceade fram þam gastlican gemote
butan hit seo nyd si þe mare and manna gewitnyss þæt he him fylian ne
mæge.
 225. For þan ðe ælcum þæra bið heofonan rices duru
ontyned þe mid soðan geleafan þam halgum reliquium fyliað.
 227. And ægwylc mann gehealde clænlice his fæsten þas
þry dagas oð ða nontide and þonne þicge þa mettas þe he hwilon
þæt lengtenfæsten þe se hælend on þrowode feowertig daga and
feowertig nihta tosomne for eall manncynn.
 233. Uton we nu þone geþencann þæt we swyðe medemlice
gedydon þæge tide ge ure fæsten ge ure ælmessan ge ure beda ge ure
gelastas for namann þæs ælmihtigan drihtenes swa we magon ongytan be
þære eorðlican bysene ærest be urum fæstene.
 239. Se mann se ðe ðenceð þæt he leohte candele gewyrce
þæt he mæge lyhtan mid nihtlicum þystrum on his huse þonne
gewyrceð he him godne tapor and hine þonne smyreð þonne bið se tapor
þurh þa smyrunge onbyrhteð and seo þystru his huses bið onlyhted.
 244. Nafast ðu æt þam tapore nænig leoht ne nænig recc
gyf he þære smyrennysse ne underfehð.
 246. Swa þonne bið þam menn þe cwyð þæt he wile
fæstan for naman þæs ælmihtigan drihtenes and þonne þone dæg
þe he þæt fæsten on fæsteð þonne bið he þone dæg
geunrotsod on his mode and on his þeawum wiðerweard.
 250. And þeah þe he þone cristes þearfan geseo þænne
þencð he þæt he nelle ægðer ge fæsten ge eac þone þearfan
gefrefrian and aretan þonne gelimpæð his þeowum oððe freomenn
þæt he hafað ymbehydig ærende to þam fæstendan menn.
 255. Þonne þencð he, Ne wille ic mine ærende abeodan ær
his hrif gereordod sy for þan þe hi oft onleton ongyton þæt hi
wæron on heora fæstene geunblissod.
 259. Broðor mine, ne bið swylc fæsten gecoren þam
soðfæstan deman.
 260. Ac gyf þu wille medomlice fæstan for naman þæs
ælmihtigan drihtenes þonne gefylst þone cwyde þe on þam sealme
gecweden wæs, drihten, forlæt me mine scylda on þa gelicnysse þe ic
forlet ælcum þeara þe wið me agyltað.
 265. Swa sceal se mann don se ðe wyle rihtwislice fæstan for
naman þæs ælmihtigan drihtenes.
 267. Ac se mann se þe þencð þæt he clænlice fæste
and þonne eac þenceð to wrace worda and dæda þam þe ær wið
hine agylton and ne wile forgyfennysse syllan and mildheortnysse and gefean
syllan ealra þeara yfela worda and dæda þe he æfre wið cristes
willan geworhte, þæt fæsten bið gelic þam unsmyredan tapore se
þære beorhtnysse ne onfehð.
 275. Swa bið þam gaste his weg to þam ecean life gebyrhteð
gyf se man bið on fæstene geunrotsod.
 278. For ðon us is swiðe mycel nydþearf þæt we swyðe
eadmodlice gedon ure fæsten ge ure ælmyssan ge ure hlutran gebeda ge ure
unlustas for naman þæs ælmihtigan drihtenes.
 281. Gyf we swa wyllað don and þas lare gelæstan þonne
magon we geearnian mid þam lastum forgyfennysse eallra þæra unnytta
lasta þe we ær on twelf monðum on unnytt geeodon.
 285. And eac swylce we magon geearnian þurh ure clæne
fæsten forgyfnysse ealra þæra unnytt æta þe we on twelf monðum
geðigdon eac swa we magon geearnian ednywunge and geblettfæstnysse eallra
ure eorðlicra gestreona.
 289. And eac þæt mare is eallra ura synna forgyfnysse gyf we
ne forgymeleasiað on þas andweardan tide godes þeowdomas.
 293. Ealne godes dom we magon þurh þreo þing gehealdan
þæt syndon þa þreo þing þæt se mann hine gehealde on godum
geþohtum and on godum weorcum and on godum dædum.
 296. Se goda geþoht onbryrdeð þæs mannes heortan to þam
godum dædum.
 299. Broðor mine, þysum we magon geearnian þæt we moton
lyfian and on blisse beon mid drihten sylfum and mid his þam halgum on
heofonan rice þam þe leofað and rixað on eallra worulda woruld a butan
ende, amen.

END_TEXT
START_TEXT

HomS 36 (ScraggVerc 11)
B3.2.36.
Monday in Rogationtide: Scragg 1992, 221-5.



 0. Spel to forman gangdæge.
 1. Men ða leofestan, þis syndon halige dagas & halwendlice
& ussum sawlum læcedomlice, & us geriseð þæt we hie wel
begangen mid fæstenum & mid gebedum & mid reliquiasocnum & mid
usse eaðmodlice gange.
 4. For þan sanctus Petrus se ealdorapostol ærest us gesette to
healdanne ðas dagas & to beganganne for hæðenra manna gedwilde, for
þan þe hie hiera wiggild & hiera diofulgild on ðas dagas weorðedon
& beeodon, & we nu for þam þingum sculon þas dagas mærsian
& weorðigan & mid þam gesettum godum þe to þyssum dagum
gelimpaþ.
 9. Syndon us nu for þan bec gesette þæt we þurh ða
sculon geleornigan urne þane ecan ræd.
 10. Swylce us hafað gesæd  ure dryhten manega gastlice
blacernas þa us sculon lihtan mid heofonlicre æfæstnesse & mid
haligre lare, þætte nænig man on gedwolan þeostro ne ðurhwunige se
ðe soðfæstnesse lioht gesion wile.
 13. Þæt syndon þa blacernas þe us hafað ure dryhten
forgifen to anlyhtanne ða dimnesse mancynnes ungetreownesse?
 15. Ðæt syndon heahfæderas & witigan & apostolas
& bisceopas & mæssepreostas & þære godcundan lareowas &
manega Godes cyrican.
 17. & þam rihtum larum & ðam halegum bysenum we
habbað mycle nydþearfe þæt we hyrsumien, & ondrysenlice we
þæt halige godspel gehyren, & fæste we hit on urum heortum
gestaðolian.
 21. Uton nu gemunan hu us ece dryhten on his godspelle lærde
& þus cwæð: <foreign>Non qui ceperit, sed qui perseuerauerit usque in finem
saluus erit</foreign>, Nales se man se ðe onginneð gode dæde & eft
forlæteð, ac se þe þurhwunaþ on godum dædum, se bið hal
geworden.
 24. & swa swa ða dæghwamlican synna ne bioð wunigende,
swa ðonne eac þa dæghwamlican læcedomas ne syndon na wuniende.
 27. Twa tida on hiera endebyrdnesse is her on worulde a singalice
fyllað: <foreign>Tempus flendi et tempus ridendi</foreign>, þæt is wopes tid & oðer
hleahtres tid.
 29. Ne magon we ða hleahtras a singalice habban.
 29. & ic wat geare þætte æghwylc man wyle þætte he
gesio soðne gefean on þyssum middangearde, ne he nu is ne he æfre
wæs ne he æfre bið.
 32. Ac secen we soðne gefean þær þær he is, ðæt is
Crist sylfa on heofena rices hyhðo.
 33. Swa he þonne, dryhten sylfa, gecwæð, se ðæt gewin
& þa frofre soðfæstra manna on his godspelle wæs ðus
foresecgende: <foreign>In hoc mundo pressuram habebitis; mundus hic gaudebit; uos
autem tristes eritis, sed tristitia uestra conuertitur in gaudium</foreign>, Ge sculon
habban foreþrycnesse on þyssum middangearde, & þes middangeard
gefyhð & ge bioð unbliðe, & hwæðere ge bioð unsiofiende,
hio gecyrreð eft eow on gefean.
 39. Swa þonne, men þa leofestan, winnen we on þyssum
andweardan life, þeah þe hit unyðe sie, Gode us fultumiendum þæt we
don symle þætte god sy, þæt we þurh þæt mægen mid gefean
& mid wynsumnesse wæstmas godra wiorca on þære toweardan worulde
gesamnigan, æfter þan þe hit in sealmum awriten is: <foreign>Qui seminant in
lacrimis, in gaudio metent</foreign>, Ða ðe sawað on tearum, hie eft on gefean
ripað.
 46. For þæs ærestan mannes synnum, Adames, we wurdon
aworpene of neorxnawanges eðle & on þas wræcworuld sende, & we
swa syndon on þyssum middangearde swa we her nænig eðel ne habbað.
 48. Be ðon Paulus se apostol cwæð: <foreign>Dum sumus in corpore
peregrinamur/ a domino</foreign>, He cwæð, sanctus Paulus: Þenden we bioð on
lichoman, we bioð þiodige fram Gode.
 51. We magon heonon us geearnian þone ecan eðel & þone
soðan gefean.
 52. Ne magon we þæra ægðer her on worulde agan, ac we
sculon on þære toweardan gesittan þæt us is on eðle gehealden.
 54. To hwan sculon we secan on þyssum middangerde leornesse
gefean on heofenum?
 55. Uton we nu forð tilian þæt we geearnien þæt we
becuman moton gesæliglice to þam ecan & to þam ealdorlican eðle,
þær ure magas wilniað þæt hie us gesion, & ure gefion moton
usse yldran, þa syndon heahfæderas & witegan & apostolas, þær
ure bidaþ ure ceasterliode, þæt syndon englas & heahenglas, &
þær is sio wundorlice ceaster Hierusalem, þær ure bideð mid
aþenedum earmum ure dryhten hælend Crist.
 61. Uton nu for þan efstan þæt we dioful oferwinnen.
 63. We sculon, la, geþencan þæt we syndon gastlice cypemen.
 63. We sculon ceapian mid þyssum eorðlicum þingum þa
hiofenlican goldhordas & mid þyssum hwilendlican þingum þonc ecan
welan & þa awuniendan cypemen hie sculon bion þonne hie ham cumen mid
gesundum ceapum orsorge; swa we þonne sculon bion swiðe hycgende &
swiðe sorgfulle, ða hwile þe we her sien, in earnunga eces lifes,
þæt we þonne eft mægen bion gefionde in hiofenlican ham þæs
uplican rices.
 70. Ne þynce us for þan æfre to lang þæt geswinc &
þæt gewin her on worulde, for þan þe þæt cymeð to ende, &
þa meda ne cumaþ æfre to ængum ende þe us goldene bioð beforan
þam gewinnum.
 73. For ðam, men þa leofestan, forlæten we unnytne hleahter
& blisse.
 74. Is us mycel nydþearf þæt we þæt eft mid tearum
& mid heafe wepen & beten, for þan þe dryhten on his godspelle
þus cwæð: <foreign>Ue uobis qui ridetis nunc quia lugebitis et flebitis</foreign>, He
cwæð: Wa eow þe nu hlihhaþ, for þan þe ge eft heofað &
wepað.
 77. Efne swa he openlice cwæde: Ða men þe mæstne dream
& mæstne welan & mæste blisse butan Godes ondrysnum up ahebbað
her on worulde, hie þonne eft mæst unrotnesse butan ende & mæstne
ungefean butan ænigre blisse hie onfoð & aræfniað.
 82. For þan, men þa leofestan, þa hwile þe we her lifigende
sien/, utan we us biddan Godes mildheortnesse, þæt he us sende swa in ða
lufan þæs ecan lifes, þæt we ma lufien þone ecan eðel þonne
þis andwearde lif & ma þencen symle be ðam toweardan life þonne be
þyssum þe we her on lifiað.
 86. Ðis syndon swares & geswinces dagas, swa we hit sylfe
ongytan magon on þam manigfealdum unieðnessum þe dæghwamlice on manna
cynn fealleð on misgewidrum for manna gewyrhtum.
 89. Magon we nu ongitan, men þa leofestan, þætte ure ealra
ende swiðe mislice toweard nealæceð.
 90. Nu syndon þa Godes cyrican bereafode & þa wiofeda
toworpene þurh hæðenra manna gehresp & gestrodu, & þa weallas
syndon tobrocene & toslitene & þa godcundan hadas syndon gewanode for
hyra sylfra gewyrhtum & geearnungum.
 93. & nalas þæt an Godes þeowas ane syndon, ac eac
swylce cyningas & bisceopas & ealdormen, þa þe ðysse þeode
rædboran syndon, hie habbað þa godcundan hadas & þæt Godes folc
gestroden & bereafod for leasum tyhtum & lyðrum metsceattum.
 97. & we þonne nu for ure ealra gewyrhtum þas egeslican
þing & þas ondrysenlican her on worulde þrowigað.
 100. For þan we habbað mycle oferþearfe þæt we ðas
þing ealle mægene geþencen þe we nu hwile her ymb spræcon.
 101. Lufigen we nu þy geornlicor þas haligan dagas & þy
we magon mycel god ussum sawlum on him gestrynan.
 103. Þancien we ussum dryhtne wordum & dædum þysse
gesamnunge, & þæt we gebidan moston þysse halgan tide.
 105. Tilien we nu for ðan þæt we hie gedeflice begangen mid
gastlicum mægenum þe ðær to geset is.
 106. Se God us to ðam gefultumige þe ofer us ealle liofað
& rixað, amen.

END_TEXT
START_TEXT

HomS 37 (Baz-Cr)
B3.2.37.
Tuesday in Rogationtide: Bazire and Cross 1982, 140-43.



 1. <foreign>Feria Tertia De Letania Maiore</foreign> men ða leofestan þys syndon
halige dagas and halwendlice us to begangenne and to healdenne þurh rihtne
geleafan mid fæstenum and mid ælmessylenum, swa urum sawlum nydþearflic
is.
 4. Utan geþencan hu ælmihtig God for us þrowode and
geþafode: ærest þa he wæs on heofona rices hyhðu up ahafen and on
his wuldre unonwendedlic, þa geeadmette he hine to þan þæt he
syðþan on þisne middaneard wæs acenned and to menn geworden.
 7. And he ða her on worulde wæs þrowigendlic monn, and gyt
he hine sylfne geeadmette to þon þæt he wolde for mancynnes þearfe
geþrowian and hine sylfne lætan for ealles middaneardes are and alysnesse
ahon and acwellan.
 11. Ærest he þæt geþafode his agenum willan, þæt
hine mann for ure þearfe genam and geband, and he wæs mid swipum beswungen
and hine man on þæt neb hræhte, and hine man mid bradum handum on
þæt neb sloh and him þyrnene helm for oðerne cynehelm on þæt
heafod sette.
 14. And eall he þæt eadmodlice for ure þearfe geþrowode
and micle maran and mænigfealdre þing þonne ic nu on þisse hwile
areccan mæge oððe asecgan, þa þe he for mancynnes hælo and are on
him sylfum aræfnode and forbær.
 17. And þæt her ealra mæst is, swa ic ær sæde,
þæt hine man for ure ealra neodþearfe and for ealles middaneardes
alysednysse on rode gealgan aheng and gefæstnode; and hine man eac þær
mid spere gewundode.
 20. And he þa his þæt halige heafod onhylde and his gast on
his Fæder hand ageaf and on his geweald bebead.
 21. And eac to helwarum nyþer astah and ðone ealdan
wiðerweardan feond þær geband and getigde; and mænige halige sawla
þæra manna þe him ær her on worulde gehyrdon and gecwemdon he þonon
up ateah to heofona rices hyhðo and to his wuldre gelædde.
 26. Forðon, men þa leofestan, us is swyðe mycel þearf
þæt we ealle þa þing geþencan and asmeagan geornlice and eadmodlice,
and him þæs symle inweardlice þancas secgan ealra þæra þinga þe
he for mancynnes þearfe mildelice on him sylfum forbær and geþrowode.
 29. And we symle geornlice his þa halgan and þa godcundan
bebodu agan to gefyllanne and to gehealdenne on us sylfum.
 31. Ne syndon nænie on þissere worulde ne on þissum life
þæs fæstlice and ðæs mislice þing þæt hi symle
fullhrædlice aweg ne gewitan; þonne bið þæt swyðe scandlic and
swyðe bysmorlic þæt man þæt lufige and on þam hangie þe he
gesyhð þæt him daga gehwylce fram higeð and efsteð.
 34. Ac uton we micle swyðor habban godcunde lufe betwyx us;
forðam þe ic sæde ær, for urum lufon ealles middaneardes fruma and
ende to þissere eorðan astah, and þa eac on þissere worulde for urum
lufon deað þrowode and on him sylfum aræfnode.
 38. Uton we þonne forðon, men þa leofestan, geornlice
tiligean þæt we for his lufe and for his willan us sylfe and ures lichaman
lustas and willan on us sylfum cwylmen, and þæt we eac for his lufon and
for his willan ealle þa lustfulnessa þissere andweardan tide and þissere
gewitendan forseon and forhycgan, þæt we of ðam wacran and of þam
wyrsan to þam beteran and to þam selran becuman moton, of ðissum
lichamlicum þingum to þam godcundan, and of þisses middaneardes life to
his gesælignysse and to þam hihte þæs toweardan lifes and þæs
ecan æristes becuman magan and moton.
 45. Ac utan hyhtan us and þeodan us to ælmihtigum Gode and to
his are and to his forgyfnysse.
 46. Forðon se sealmscop þæt lærde and swa cwæð,
Cumað ge and uton us gebiddan and forðgangan beforan ælmihtigum Gode and
hreowsian for urum synnum and mandædum; and don we godcunde gyfe to ðon
þæt we Godes are and his miltse begytan magon and moton.
 50. And uton aweorpan fram us þone yfelan and ðone grimman
gewunan and us mid godcunde mægne gearwian, þæt we þæt heofoncunde
lif geearnian magon, and þæt we ne þurfon beon Gode on þa wynstran
hand gesette ne þone cwyde gehyran þe he to þam cwyð.
 54. leofan men, ac efston we mid fæstenum and mid
ælmesdædum þæt us seo hell ne forswelge.
 56. God ælmihtig is swyðe mildheort and manþwære.
 56. Ac hwæðere he on domesdæg byð swyðe reþe and
swyðe rihtwis; and þy he bið domesdæg gehaten forþan ðe Drihten
sylf on þæm dæge demeð eallum eorðwarum, þa þe he ær sylfa
hider gescop and geworhte, swa hwæðer swa hi on þissere worulde ær
geworhton swa heofona rice swa hellewite.
 60. Send þonne his englas to feower dælum þisses
middaneardes and ðær his ða heofoncundan byman blawað, and þonne
ealle eorðware up arisað of ðæm ealdum eorðscræfum and of
ðæm ealdum eorðdenum þe we on gehydde wæron.
 63. Þonne bið eal þes middaneard swyðe onhrered and
onstyred; duna myltað swa weax deð on fyre, sæs beoð adrugode and
steorran hreosað of heofonum swa snaw deþ on eorðan þonne hit swyðost
sniwoð, and stanas formyltað, and seo sunne bið on þeostru gecyrred and
se mona ne sylð nænne sciman of him, and seo heofon bið toborsten fram
eastdæle middaneardes oð þone westdæl, and ðonne ealle heofonwaru
and eorðwaru beoð swyðe forhte gewordene.
 69. And þonne oðre siðe ure Drihten hider on þisne
middaneard becymeð to demanne mid mycelre menio engla and heahengla, apostola
and martyra.
 71. And he þonne his þæt heofonlice werod him on þa
swyðran healfe gesetteð and þa manfullan beoð on þa wynstran healfe
gecyrred.
 73. And he þonne on his fotum and on his handum þa dolhswaþu
forð æteoweð, and ðus sprecende bið and ðus cwyð, Eala, þu
man, forhwon noldest þu þas wunda gelacnian þas ic for ðe þafiende
wæs, to þon þæt ic ealle þine wunda gelacnode?
 76. Oððe forhwan noldest ðu þysne þyrnenan helm me of
þæm heafde alysan, to þan þæt ic ðe of hellehæfte nearwan
alysde and of deofles anwealde?
 78. And he þonne eft oðre siðe swyðe mycclum and swyðe
reðum wordum sprecende bið to þæm þe him on þa wynstran healfe
gesette byð and ðus cwyð, Gewitað ge, awyrgedan gastas, fram me in
þæt forwyrde lif and in þa nyðemestan helle, of þissum godcundan
gemanan, on deofla gemanan and of þissum heofonlican heape in þone hellican
þreat.
 84. Ne cweð he þonne na þæt eow wæs gegearwod fram
fruman þisses middaneardes, ac he cwyð þæt wæs gegearwod fram
fruman þisses middaneardes deoflum and his gescolum.
 86. Ðær is þonne heof and wop and cyrm and granung and
cwanung and toða gristbitung, and ðær is seo singale niht, and ðær
syndon þa ecan þystru and ðær ne bið næfre nænig leoht
geseald; ac þær bið se hearda hungor and se bitera þurst.
 89. And ðær is wanunga and wita ma þonne æniges mannes
earan ahlystan magon ne nanes mannes tunga nis to þam swyft, þeah þe he
hæbbe XII heafdu and ðæra heafdu æghwylc hæbbe XII tungan and
ðæra tunga æghwylc hæbbe XII stefna and ðæra stefna gehwylc
hæbbe snyttro Salomones; ne magon hi þeahhwæðere ealle þa wean and
ða witu ariman ne areccan þe þa earman and ða werigan sawla geþafian
and þrowian sculon.
 95. And nan þæra wita mare ne byð þonne þæt ure
Drihten him næfre eft on gemyndum ne byð ne ne becymð.
 96. þæt is yrres dæg and æfstes dæg and þæt is
susle dæg and þæt is se bitera bifigenda dæg and se cwacienda dæg
and se forhtigenda domesdæg.
 99. Tylian we nu forðon, men þa leofestan, mid fæstenum and
mid ælmesdædum and mid cyriclicum wæccum and socnum and mid
eorðlicum leohte, þæt we magon and moton æt þam ælmihtigan Gode
geearnian þæt we moton on domesdæge beon on his swyðran healfe
gesette and þone cwyde gehyran þe he to þam cweð þe þonne on his
swyðran gesette beoð.
 103. He cweð, Cumað ge gebletsode, þe mine bebodu heoldon,
and onfoð freolice mines Fæder rice þæt eow wæs fram fruman
þisses middaneardes togeanes gegearwod.
 105. Geunne us þonne se ælmihtiga God þæt we to ðam
heofonlican eþle becuman magon and moton, þær he leofað and ricsað
mid Fæder and Suna and mid þam Halgan Gaste aa on ecnysse in ealra worulda
woruld, a butan ende. Amen.

END_TEXT
START_TEXT

HomS 38 (ScraggVerc 20)
B3.2.38.
Tuesday in Rogationtide: Scragg 1992, 332-43.



 1.A"> Menn ða leofestan, þis syndon halige dagas &
halwendlice & urum sawlum læcedomlice, & us gedafenaþ þæt we
hie wel begangen mid fæstenum & mid ælmesdædum & mid haligum
gebedum & mid reliquiasocnum & mid urum eadmodlicum gange & mid
eallre heortan onbryrdnesse.
 5.A"> & uton lætan ure idelan spræca, ægðer ge
þonne we ut gangen mid þam haligdome ge þonne we in to cyrican gangen,
for ðam þe þam deofle bið swa leofre swa we seldor on Godes temple
cumen.
 7.A"> & þonne we þærinne beoð, butan tweon gif we elles
hwæt þærinne doð butan þæt þæt us beboden ys on haligum
bocum, he us eall ðæt oðer lærð.
 10.A"> Selre bið urum gehwylcum þæt we na on cyrecan ne cumen
þonne we cumen, gyf we þærinne idele spræca drifan willað &
idele geþancas þærinne geþencan, for þam þe se deofol æfter
urum forðsiðe ealle þa idelan spræca & þa dyslican word þe we
þærinne gesprecað & þa unnyttan geþohtas þe we þærinne
geþencaþ, ealle hie eft deoflu æfter urum forðsiðe ongean
aweorpaþ, butan we ær geswican willan.
 16.A"> We ræddon on haligum bocum þæt sum wæs mære wer
on eorðan se wæs Godes witiga þam wæs nama Elias.
 17.A"> Be ðam ys awriten on haligum bocum þæt he abæd
æt Gode for þæs folces geleafleste þe he mid wunude, & for hira
manfullum weorcum, þæt hit ne nirnde þrim gearum ne þærtoeacan syx
monðum.
 20.A"> & sona swa he eft geseah & ongeat þæt þæt
folc to Gode cyrde, he eft hrædlice æt Gode abæd þæt he eft ren
ofer eorðan wæstmas sealde, & he hrædlice tiða wæs.
 22.A"> Uton us nu ealle þe geornor warnian, & forlætan urne
gedwolan & unriht hæmedo & ærætas & oferdruncennessa &
hlafordswicunga & ofermett & andan & oferfylle & galnesse &
sceandlicnessa & leohtbrædnessa & idele spræca & ealle
unclænnessa & ealle yfelo, þe læs us ahwæne God for urum yfelum
geearnigum ure eorðan wæstmas fram afyrre, & us swylce witu on asende
þe we aræfnian ne magon.
 28.A"> Ac utan symle of eallum þam godum þe us God her on
worulde læne hym þa teoðunga don eadmodlice; þonne tiðaþ us
dryhten þe rumodlicor þara nigon dæla.
 30.A"> & utan georne of ðam nigon dælum Godes þearfum
ælmessan dælan, for þan seo ælmessylen alyst þone synfullan mann
fram synnum & fram deaþe, & swa swa wæter adwæscit fyr, swa
adwæscit seo ælmessylen þa synna of manna gehwylcum þe hrumodlice
dæleð.
 35.A"> Fæsten & ælmessylen sceolon æghwylcum cristinum
menn ætgædere fyligean, for ðam þæt fæsten ys halig þing,
& hit is heofonlic weorc, & hit is duru ðæs heofonlican rices,
& hyt ys hiw þære toweardan worulde, & se byð Gode geþeodd se
ðe hyt haliglice deð, & he byð geelfremed fram middangerde, & he
byð gastlic geworden.
 39.A"> Þurh þæt beoð leahtras afyllede, & þæt
flæsc byð geeadmett, & þurh þæt beoð deofles costunga
oferswiðede, & hyt framað swiðe myclum for Gode þam þe hyt
willindlice fæst.
 42.A"> & seo ælmessylen ys gefyllednes & fulfremednes
eallra goda, & heo ys halig þing, & heo geycð þa andweardan,
& heo gewanaþ synna, & heo gemænigfylt gear, & heo
geæðelað þæt mod, & heo tobræt gemæro, & heo
aclænsað eallo þing, & heo alyst fram deaþe & fram witum,
& heo geþeodeð þone mann þe hy begæð Godes englum, & hine
ascyreð fram deoflum, & heo ys unoferwinnendlic weall ymb þa sawle,
& heo fram adrifð deoflu & englas togelaðað on fultum, & heo
þurhfærð þone heofon, & heo forestepð þone syllendan on
heofona rices wuldre, & heo cnyst heofona rices duru, & heo awecð
englas ongean, & heo tosomne gecigeð dryhten ælmihtigne on fultum
þam þe hie luflice & rumodlice dæleð.
 53.A"> Þreo cynn syndon ælmesdæda.
 53.A"> An is lichomlic, þæt man þam wædliendan to gode
sylle swa hwæt swa man mæge.
 54.A"> Oðer is gastlic, þæt man forgife þam þe oðerum
ænig yfel deð eall þæt he him to wite.
 56.A"> Þridde is þæt man þa dweliendan on soðfæstnesse
weg/ gelædde.
 57.A"> Utan nu, men þa leofestan, georne ægðer began
ætgædere, ge fæstenu ge ælmysdæda, & uton us georne scyldan
wið þa ehta heafodleahtras þe singallice manna sawla wundiað & God
geæbyliað & deoflu gegladiað & on helle gebringað ælcne
þara þe hie oð hira ytemestan dagas begað.
 61.A"> Se forma heafodleahtor ys ofermodignes, seo ys gecweden cwen
eallra yfela.
 62.A"> Þurh ða feollon englas of heofonum on helle & to
deoflum gewurdon.
 63.A"> & heo ys gecweden angin ælcere synne, seo byð oft
upp asprungen of furhogunge Godes beboda.
 64.A"> & þonne þæt mod byð upp ahafen be godum wurcum,
þonne se mann wenð & teleð hyne sylfne rottran þonne oðerne.
 66.A"> Of þære byð soðlice acenned ælc unhyrsumnes &
geþristlæcung & geflit & gedwyld & gylp & oðere manega
yfelu.
 68.A"> Ac þas mæg seo soðe eadmodnes ealle oferswiðan.
 70.A"> Þonne ys se oðer heafodleahter gecweden gifernes, seo ys
ungemetigende gewilnung ægðer ge ætes ge wætes.
 71.A"> Þurh þa, þa forman magas mennesces cynnes forspildon
heofona rices gesælignesse & wurdon aworpene on þis earmlice lif, on
þam byð ælc mann þurh synne acenned, & þurh geswync he leofaþ,
& þurh sar he swylt.
 74.A"> Seo byð gesewen þrym gemetum on þam menn rixiende,
þæt ys þonne þæt se man wile ær rihtre tide hys willon mete
þicgan & dryncas drincan & mare lufað on ægðerum þara
þonne hyt ænig gemet sie.
 77.A"> Of þære bið acenned ungescead bliss & sceandlicnes
& leohtbrædnes & idel spræc & lichoman unclænnes &
unstaðolfæstnes modes & druncenes & galnes & oðere manega
yfelo unatellendlice.
 80.A"> & þonne mæg seo beon selest oferswiðed þurh
fæsteno & þurh forhæfednesse.
 82.A"> Ðonne ys se þridda heafodleahter gecweden forlyr,
þæt ys eall lichamlic unclænnes.
 83.A"> Of ðam bið acenned modes blindnes & eagena
unstaðulfæstnes & idelne plegan & wrænnes & eallum
forhæfdnes & hatung Godes beboda & gymeleast þæs toweardan
lifes & oðere manega.
 86.A"> Þæt byð ðeahhwæðere oferswiðed þurh soðe
lufe & þurh gehealdsumnesse & þurh gemynd þæs ecan fyres &
þurh ege Godes andweardnesse.
 89.A"> Þonne ys se feorða heafodleahtor gecweden gytsung, seo is
swiðlic grædignes, ægðer ge welan to hæbbenne ge to gehealdanne,
& heo ys witodlice ungefyllendlic cwyld.
 91.A"> Eall swa wæterseoc mann þam wyxt to geiht þurst
þæs/ ðe swiðor þe he swiðor drincð, swa byð se gytsienda man
swa he mare hæfð swa he mare gewilnað.
 93.A"> Þære gytsunge cynnreno syndon anda & stala &
sceaðunga & mannslihtas & leasunga & unrihtwise domas &
soðfæstnesse forhogung & oðere manega yfelo.
 96.A"> Seo byð soðlice oferswiðed þurh Godes ege &
þurh broðera soðe lufe & þurh mildheortnesse wuruc.
 98.A"> Þonne ys se fifta heafodleahter gecweden yrre, þurh
þæt ne mæg nan mann habban fullþungennesse hys geþeahtes.
 99.A"> Of ðam sprytt modes toðundennes & saca & teonan
& æbylgð & yfelsacung & blodes agotenes & mannsliht &
grædignes teonan to wyrcanne.
 101.A"> Þæt byð soðlice oferswiðed þurh geðyld &
þurh þolomodnesse & þurh andgytlic gescead ðe God on asæwð on
manna modum.
 104.A"> Þonne ys se syxta heafodleahtor gecweden sleacnes, seo
derað þearle foroft þam þe Gode þeowgean willað, for ðam þæt
mod geondscrið geond eallo þing.
 106.A"> Þis is se leahtor þe swiðost munecas ut anytt of hyra
mynstrum on worulde & hie ut awyrpð of hira regullican drohtnge on
leahtra seaðas.
 108.A"> Of þære byð acenned slapolnes & sleacnes godes
weorces & unstaðolfæstnes stowe & worung of stowe to stowe &
murcnung & idele spræca & oðere manega yfelo.
 110.A"> Seo byð þeahhwæðere oferswiðed þurh þone
bigang þære rædinge & ðurh þa singalnesse þæs godan
weorces & þurh þa gewilnunge þæra meda þære toweardan
eadignesse.
 114.A"> þonne ys se seofeða heafodleahter gecweden unrotnes.
 114.A"> Þonne syndon soðlice twa cynnryno unrotnesse, an
halwendlic & oðer cwylmberendlic.
 116.A"> Ðonne witodlice is seo unrotnes halwendlic þonne
þæs synnfullan mannes mod byð geunrotsud for his synnum.
 117.A"> Ðonne is oðer, men ða leofestan, ðysse worulde
unrotnes, seo gewyrcð deað þære sawle, & heo ne mæg nan þing
on godum worcum fromian, ac heo gedrefeð þæt mod & on orwennesse oft
ðæs mannes mod gebrincð.
 121.A"> Of þære byð soðlice acened yfelnes & modes
angsumnes & wacmodnes & byternes, on þære ne byþ nan
gelustfullung þyses andweardan lifes.
 123.A"> Seo byð soðlice oferswiðed of gastlicre blisse &
of hyhte þæra toweardra goda & of haligra gewrita frofre.
 125.A"> Ðonne ys se eahtoða heafodleahter gecweden idel wuldor.
 125.A"> Þæt is witodlice idel to wuldrigenne þonne se mann
gegyrnð þæt he beo hered on his godum & ne sylð Gode nanne
wyrðment, ne hit ne geteleð to godcundre mihte swa hwætt swa he godes
deð, ac eall swylc he hit of him sylfum hæbbe, þonne se mann ne mæg
nan þing godes habban butan Godes gife, swa swa he sylf his leorningcnihtum
sæde: Ne mage ge nan þing butan me don.
 131.A"> Ðonne soðlice of ðyses leahtres wyrttruman byð
acenned boiung & gylp & æbylð & ungeðwærnes &
gifernes & licettung godes wurces, þonne se mann wyle þæt beo be him
gehered þæt he furþon don ne cann.
 134.A"> þonne ys þære adle læcedom gemynd þære
godcundan godnesse, þurh ða us synt ealle god forgyfene þe we on þysse
worulde syndon gesewene to hæbbenne, & seo ece soðe lufe þæs
sylfan Godes, on þæs lofe we sceolon don swa hwæt swa we on.
 137.G"> On þæs lofe we sceolon don swa hwæt swa we on
þisse worulde wyrcað, & ma we sceolon gewilnian þæt we syn fram
Gode geherede on þam dæge þæs ecan edleanes, þonne fram ænigum
men on þisse drohtnunge þises gewitendlican lifes.
 141.G"> Ðis syndon, men ða leofestan, þa ehta heafodleahtras
mid heora herium þe dæghwamlice ongean mancyn winnað.
 142.G"> & hi synd swiðe strange deofles cempen ongean mennisc
cynn, þa beoð eaðelice, Gode gefultumigendum, fram Cristes cempum
feohtendum þurh halige mægenu oferswiþed.
 145.G"> Ærest soðlice seo ofermodignys byð oferswiþed
þurh eadmodnysse, & seo gyfernyss byð oferswiþed þurh
forhæfednysse, & þæt forlyr þurh clænnysse, & seo gytsung
þurh rumgyfolnysse, & þæt yrre þurh geþyld, & seo sleacnys
þurh anrædnysse godes weorces, & seo yfele unrotnys þurh gastlice
blisse, & þæt idelwuldor bið oferswiðed þurh Godes ege þæt
se man gewilnige fram Gode his mede habban, for þi he forliost his mede of
Godes healfe gyf he cepð idelre herunge of mannum.
 152.G"> Þonne is ærest witodlice ælcum menn georne to
secenne & to smeagenne hwæt si þæs modes mægen.
 153.G"> Þæs modes mægen is se gegyrla þæs gecyndes
& seo arfæstnys þæs lifes & þæt gescead þæra þeawa
& seo arfæstnys & se biggeng þære godcundnysse & se
wurþmynt þæs mannes & seo geearnung þære ecan eadignysse.
 156.G"> Þis syndon þa mægenu þæs modes.
 157.G"> Þonne syndon þa fyrmestan mægenu & þa
healicestan dælas þære ecan eadignysse, snoternys & rihtwisnes
& strengð & gemetegung.
 159.G"> Þonne is seo snoternys gecweden ingehyd, swa swa hit
mannum geseald is ægðer ge godcundra þinga ge menniscra, on þam is to
ongitenne hwæt þam men si to warnigenne oððe hwæt to donne, &
þæt is awriten on þam sealme: Gecyr fram yfele & do god.
 163.G"> Þonne is seo rihtwisnys gecweden þæs modes
æðelnys, on þære byð gehealden se biggeng þære godcundnysse
& þa gerihtu þære mennisclicnysse & efnes ealles þæs
lifes.
 166.G"> Þonne is seo strengð micel miht þæs modes &
langsumnys & þurhwunung on godum weorcum & sigor ongean eallra
leahtra cynrenu.
 168.G"> Þonne is seo gemetegung ealles þæs lifes gemet, þe
læs þe ænig man to þearle hwæt lufige oððe on hatunge
hæbbe, ac seo besceawode geornfulnyss gemetegað ealle þa missenlicnyssa
þises lifes.
 170.G"> And witodlice nis nan snoternyss betere þonne seo þe God
bið on agiten æfter mennisces modes gemete & ondræd bið, &
his towearda dom gelyfed byð.
 173.G"> Hwæt is us rihtwislicre þonne we God lufion & his
bebodu gehealdon - þurh þone, þa we næron, we wæron gesceapene
& syððan we wæron alysede fram deoflicum þeowdome - se drihten us
forgeaf ealle þa þing þe we habbað?
 176.G"> Hwæt is us bætere toforan ælcere middangeardlicre
strengðe þonne we oferswiþon helle deofla & stranglice wiðstandan
for Godes naman eallum heora larum & ealle wiðerwerde þing þises
andweardan middaneardes?
 180.G"> Is us, men ða leofestan, micclum to forewarnigenne &
to gymenne þeah us wel þyses earman gewitendlican lifes welan forwel
licien, ægðer ge on golde ge on seolfre ge on fela oðra deorwurðra
þinga, þæt we heora swa gyrnon & swa lufion þæt hi us æfter
urum heonansiðe of þisse worulde to swiðe ne derian ne us on witum ne
gebringon.
 184.G"> Uton geþencan þæt we nan þæra þinga þe us on
þisse worulde forwel licað heonon of þisum life ne lædað, ne goldes
ne seolfres ne nanre woruldæhta, buton we hwæt on urum life to gode for
Godes lufon gedon, & þæt þonne for nanum woruldgylpe.
 189.G"> Uton us nu ða warnian, men ða leofestan, wið ealle
þas foresprecenan word geornlice, & habban us symble on gemynde hu þa
ðe her on worulde ongean Godes willan heora lif lybbað oð heora
endedæg, hwilce witu & hwilce yrmða & hwilce þa ormæte brogan
& þa egeslican brynas & þa unasecgendlican cylas beoð, &
ealle þa earmlican & þa unareccendlican yrmða þe him her on worulde
beforan arehte wæron, & þæra gelyfan noldon, hu earmlice & hu
egeslice hi him on helle.
 195.A"> Hie him on helle togenes beoð geearwode & þær
þonne æfre on ecnesse witu þoliað.
 197.A"> Hwig nelle we, nu we eaðe magon & us God þone fyrst
her on worulde forlæten hæfð, Godes willan georne wyrcan & to his
þam uplican rice onetan?
 199.A"> Þær ys ece med & þær ys lif butan deaðe
& þær ys gefea butan unrotnesse & þær is leoht butan
þystrum & ðær is wlite butan awendendnesse & þær is ece
blis & ece gefea mid þam ecan fæder & mid ðam efenecan suna
& mid his þam efenecan haligan gaste a butan ende.

END_TEXT
START_TEXT

HomS 39 (ScraggVerc 12)
B3.2.39.
Tuesday in Rogationtide: Scragg 1992, 228-30.



 0. Spel to ðam oðrum gangdæge.
 1. Girsandæg we wæron manode, men þa leofestan, þissa
haligra/ daga bigangnes.
 2. Liornodon we þæt geo hæðene liode hæfdon þry
dagas synderlice beforan hira oðrum gewunan þæt hie onguldon hira godum,
& hiera ceapes wæstma & ealle hira æhta hie hira gode bebudon.
 4. Þæt wæs dioflum sylfum, for þon þe hie hira godu
hæfdon geworhte of treowum & of stanum & of oðrum untimbrum
missenlicum.
 6. Ðonne to ðam onlicnessum swylcum hie onluton & þam lac
onsendan, þonne eode þæt dioful in on þa anlicnesse & þanon ut
wæs sprecende.
 9. Þonne tealdon men þæt þæt wære God sylfa.
 9. Wæron þæt þonne þa wyrrestan helle gæstas, nalas
God sylfa, ælmihtig eallra gesceafta scippend.
 12. Þonne wið þon gesette us sanctus Petrus syðþan &
oðerra cyricena ealdormen þa halgan gangdagas þry, to ðam þæt we
sceoldon on Gode ælmihtigum þiowigan mid usse gedefelice gange & mid
sange & mid ciricena socnum & mid fæstenum & mid ælmessylenum
& mid halegum gebedum.
 16. & we sculon beran usse reliquias ymb ure land, þa medeman
Cristes rodetacen þe we Cristes mæl nemnað, on þam he sylfa þrowode
for mancynnes alysnesse.
 18. Swelce we sculon beran ða bec þe man hateð godspel, on
þam syndon awritene þa halgan & þa godcundan geryno, þæt is
ærest Cristes cneoris & his eacnung & his acennes & his
fulwihte, þe he beforan manna synnum fæste <foreign>xl</foreign> daga & nihta.
 22. Þæt is þæt ilce fæsten þe we nu foran to Eastrum
fæstað.
 22. Þurh þæt fæsten dryhten diofles miht abræc &
his costunga oferswiðde & mancynne ecne sige forgeaf, þæt manna
gehwylc mæg diofol oferswiðan, ge hean ge rice.
 25. Is ðær on þam bocum awriten sio halige Cristes þrowung
& his æriste & his upastignesse & his worda lare & his
wundra weorc & se towearda dom, & eac ma gæstlycra geryna þonne
ænig man æfre aspyrigan mæge oððe gecnawan mæge.
 28. Eac we sculon beran oðre halige reliquias, þæt syndon
haligra manna lafe, hyra feaxes oððe hyra lices dæl oððe hrægles,
& mid þam halignessum eallum we sculon eaðmodlice gangan ymb ure land
on þissum halgum dagum.
 32. & urne ceap & urne eard & urne wudu & eal ure
god we sculon Gode bebeodan, & him þancian þara gesynta þe
forþgewitene syndon, swylce eac þara andwearda & þara towearda.
 35. Hergen we ealra þinga & wuldrigen we ærest
ælmihtigne God & his þone acendan sunu & þone halgan gast,
þæt is sio halige þrynnes in þære standeð usses geleafan hyht.
 37. & we wiorðian his þa halgan ealle & us to ðam
mundbyrden geornlice, & wilnigan we hiora miltse, ge on þas tid ge on
æghwylce, for ðan hiera miht is mid Gode mycelo.
 39. Swa Dauid hit on sealmum sang & þus cwæd: <foreign>Nimis
honorati/ sunt amici tui, Deus; nimis confortatus est principatus eorum</foreign>,
Swiðe arweorðe syndon þine frynd, dryhten, & swiðe gestrangod is
hira ealdordom.
 43. Her hie syndon swiðe mihtige þam to fultumigenne þe hine
nu giornlice in þysse worulde gemunaþ.
 44. Uton bion gemyndige þæt us hafað God gehaten þæt he
wile in þære gesamnunge bion þe for his naman sie gesamnod.
 46. Þus he sylfa on his godspelle cwæð: <foreign>Ubi sunt duo uel
tres congregati in nomine meo, ibi sum ego in medio eorum</foreign>, he cwæð:
Þær twegen oððe þry bioð gesamnode in minum naman, ic bio symle on
hira midlene.
 49. We þonne syndon nu gesamnode.
 49. We gelyfað in dryhtnes naman.
 50. He is us betweonum on andweardnesse.
 51. Men þa leofestan, we sculon habban mycelne egesan to ussum
þam heofonlican hlaforde, se ðe us gesceawaþ, innan & utan,
geþohtas & word & dæde eallum dagum usses lifes.
 53. Be ðam dryhtnes egesan hit is ðus cweden: <foreign>Initium
sapientie timor domini</foreign>, Snyttro fruma is dryhtnes egesa.
 55. Of ðam dryhtnes egesan us wiorðeð acenned hiortan
onbyrdnes.
 56. Of ðære onbyrdnesse eaðmodnes bið acenned.
 56. Of ðære eaðmodnesse licumlice lustas & ealle uncysta
wiorð ut awyrtrumade.
 57. & ealle gastlice mægenu sceolon forðweaxan of dryhtnes
egesan.
 58. Mid þam egesan we us geceapiað heofenlicu þing, englas
for mannum, lif for deaðe, god for yfele, swete for bitere, leoht for
þiestrum, soðfæstnesse for unsoðfæstnesse, unyðnesse for niðe,
sawle mægen for licumlicre mettrymnesse.
 62. Gif we wilnigan rixian mid Criste, bebigen we ða woruldcundan
lustas for undeaðlicnesse.
 63. & don we symle eal þas þing mid dryhtnes egesan.
 64. Se egesa us gelædeð fram helwarum, & he us onfehð to
þam uplican rice, & he drifeð fram us ælce ungleawnesse, & he us
læreð geðeodscype & snyttro, & he us cenneð wisdom.
 67. He is se egesa.
 67. <foreign>Intellectus bonus omnibus facientibus ea</foreign>.
 67. <foreign>Laudatio eius manet in seculum seculi</foreign>.
 68. <foreign>Timentibus dominum non deficient omni bono</foreign>.
 69. God ongitet ealle þa þe hine willað, & þæs
hyrnesse þe hine begangað wunað in worulda wuruld.
 70. Þa men þe him dryhten ondrædað, ne springaþ hie fram
ænegum gode.
 72. Nu we gehyrdon, men ða leofestan, hu god is þæt we
hæbben dryhtnes egesan.
 73. Secan we symle mid ondrysnum egesan þa halgan reliquias
dryhtnes & þyllicre gesamnunge.
 74. & þonne huru getilien we þæt we þonne ða halgan
lare godspelles gehyren þæt hio fæste wunige on ussum modgeþancum.
 76. & we eac læren oðre men, þonne hie to us cymen,
þæt we ðonne ealle þe selran sien, ge onwearde ge ofwearde, þæs
godspelle.
 78. & þa soðan lufan Godes & manna eorne healden we
arwiorðlice eallum tidum usses lifes.
 79. Gif we ðus don willað, þonne geearnige we us Godes miltse
& blisse, & æfter þysse worulde ece are & reste mid him &
mid his halgum, a in ealra worulda woruld on ecnesse.

END_TEXT
START_TEXT

HomS 40.1 (Nap 49)
B3.2.40.2.
Tuesday in Rogationtide: Napier 1883, 250-65.



 1. Men ða leofestan, we gehyrdon oft sæcgan be þam
æþelan tocyme ures drihtnes, hu he him on ðas weoruld þingian ongan.
 3. Þæt heahfæderas sædon and cyddon, þæt witegan
witegedan and heredan, þæt sealmscopas sungan and sædon, þæt se
wolde cuman of þam cynestole and of þam rice hider on þas woruld and him
eall þas cynericu on his anes æht eall geahnian.
 7. Eall þæt wæs gelæsted, syððan heofenas tohlidan,
and seo hea miht on ðisne wang gestah, and se halga gast wunade in þam
æþelan innoðe and on þam betstan wæstme and on þam gecorenan
hordfate; and on ðam halgan breostum he eardode nigen monað.
 12. Ða ealra fæmnena cwen cende þone soðan scyppend and
ealles folces frefriend and ealles middaneardes hælend and ealra gasta
nerigend and ealra sawla helpend; ða se goldbloma on ðas weoruld becom and
menniscne lichaman onfeng æt Sancta Marian, þære unwemman fæmnan.
 17. Ðurh ða byrþran we wæron gehælede, and þurh
þæt gebyrðor we wurdon alysede, and þurh þa gesamnunge we wæron
gefriðode feonda gafoles, þurh þone tocyme we wæron geweorðade and
gewelegade and gearade.
 21. And syððan he drihten Crist her on weorulde wunade mid
mannum and hym fela wundra cydde and beforan worhte and hym liðelice hælo
sealde and mildheortnesse tæhte, heo wæron stænenre heortan and
flintenre, þæt heo þæt ongitan ne mihton, þæt heo þær
gehyrdon, ne þæt na cweðan ne mihtan, þæt hy þær gesawon.
 27. Ac þa se ælmihtiga god afyrsode hym þone unrihtan
wrigels of heora heortum and heo onlihte mid leohtum andgite, þæt heo
þæt ongitan and oncnawan mihtan, hwa him to hælo and to helpe and to
fyrhnere on þas woruld astah; and syððan he hym mildheortnesse earan
ontynde and to geleafan gecyrde and his mildse onwreah and his mægensibbe
gecydde.
 34. Ærþam we wæron steopcild gewordene, forðan we
wæron astypede þæs heofenlican rices, and we wæron adilegode of
þam frumsceapenan frumgewrite, þe we to heofenum awritene wæron.
 37. Syndan we nu eft þider amearcode þurh þone soðan
scyppend and þurh þone lifigendan god and þurh þone acennedan sunu,
urne drihten, to þam gefean neorxnawanges.
 40. Ne gelette us þæs siðes se fecna feond ne us ne forwyrne
þæs wilweges ne us þa gata ne betyne, þe us opene ongean standað, ne
us þære byrig ne ofteo þurh his leasbregdas ne us þæs rices ne
forwyrne, þe we to gesceapene sindon, ne us ne gedwelle þæs rihtan
geleafan, þe we to gelærede syndan.
 46. And utan we þa drihtenlican wæra simble gehealdan and þa
siblican lufan godes and manna.
 47. Ne syn we to gifre ne to frece ne to firenlustgeorne ne to
æfestige ne to inwitfulle ne to tælende ne to twigspræce ne morðor
to begangenne ne aðas to swerianne ne niðas to fremmanne ne leasunga to
sæcganne ne þeofenda to begangenne.
 52. Ne werignessa we ne fylian ne heafodlice leahtras ne lufian ne
scyncræftas onhyrgen ne galdorsangas ne unriht lyblac onginnen ne to
yðbelige ne syn ne to langsum yrre hæbben, ne in oferhydo we ne scylon
gewitan.
 56. Ac wið þas uncysta ealle we us scylan warnian, ða þe
gode laðoste syndon, þæt we þurh þæt þone awergedan gast
gefleman and gehynan þurh þa hean mihte ures drihtnes, forðam we scylon
beon ymbhwydige and gemyndige sawle rædes and ure heortan rihtan and
swutelian gode to willan.
 61. And geþencan we þone dom, þe we to gelaðode syndan, and
þone deman, þe to ðam dome cymð.
 63. He demð rihtne dom and emne dom.
 63. Ne bið þær hada andfengnes mid gode ne cyninga seara
þrymmum gefrætewad butan þam anum, þe ofer ealle rixað.
 66. Ne beoð þær forð borene sigele ne beagas ne heora
heafodgold to ðam sigedeman.
 67. Ac on þam gemote standeð anra manna gehwylces sawl and
bið forð lædende eall þa weorc, þe heo ær oððe sið æfre
gefremedan godes oððe yfeles.
 70. Gif þonne beoð maran þa misdæda and þæs godes to
lyt, þonne wynsumað se wiðerwearda feond and se awrygeda gast on
gesihðe þæs hean deman and þæs reðan cyninges.
 73. And he bealdlice clypað to þam hean deman and þus cweð,
dem, la dema, dem rihtne dom and emne dom be þam, þe þine bebodu
forhogedan and þine æwe abræcon and besmitan mid synnum and bysmeredan
mid gyltum.
 77. Gearelice witan þas heregas þreo, þe ðe mid syndon, an
is se heofonlica ðreat, se ðe mid færeð and þe þenað; oðer is
þæt eorðlice mægn, þe þu samnast, and to dome cumen is; þridde
is þæt helcunde wered, þe hider com, to ðam þæt heo woldan þine
domas gehyran, and hu ðu þam forworhtum scrifan woldest, eall þis mægn
wat, þe her to gemote com, þæt þu eart eall anes þrymmes ful and mid
soðfæstnesse and mid rihtwisnesse geseced.
 85. Dem, la drihten, dem rihte domas and emne domas.
 86. Forlæt me mines wyrðe wesan, þæs ðe ic me sylf
begiten hæbbe; þæt wæron mine, þa ðe to ðe noldan.
 88. Rihtlic is, þæt ic ða mid witum witnige, þa þe
þine hersumnesse forhogedon; heo scirpton heo mid minum reafum, na mid þam
gewædum, þe þu hete; hy wæron ungemetfæste on eallum tidum heora
lifes and oferhydo to fulle and mines willan to georne.
 93. Ðonne heo gehyrdon þine bec rædan and þin godspel
sæcgan and heora lif rihtan and hym ecne weg tæcan and cyðan heo simble
heora earan fordyttan and hit gehyran noldan.
 96. Ac þonne ic mine hearpan genam and mine strengas styrian
ongan, heo þæt lustlice gehyrdon and fram þe acerdan and to me urnan,
and ic heo mine leahtras lærde, and heo me hyrdon georne, and ic heo to
þeofendum and to geflitum stihte and to inwitfullum geþohtum.
 100. Þæt ic wolde, þæt hy þe afremdedon, and hwæt
woldan hy on minum hordcleofan and þine circean forgeaton and æt me
leornedan sceandword and lease bregdas and þine lare forletan and þisne
soðfæstan dom ne gemundon, ac minre neawiste wilnedon and þine
forhogedon.
 105. Dem, la drihten, ealra gesceafta reccend and styrend, rihtne
dom.
 107. Hwæt þu þe sylfne geeadmeddest for heora ealra lufan
and for ure læððe þin feorh for heora on deað settest, and þu þe
sylf on rode astige, þær ðu þin þæt halige blod on eorðan agute
for heo and mid þinum þam æþelan swate gebohtest and mid þinum
deorwurðan weorðe alysdest and gefreoðodest, hi þæt lean eal
forgeaton.
 113. Þa hy to me cyrdon, næfre ic him are gefremede ne
ænige helpe ne geuðe.
 114. Ac forlæt me hy on wita lædan and on susle cwylmian and
þa mishernessa gewrecan, þe hy wið þe forworhtan.
 117. Hwæt, we nu gehyrdon, hu bealdlice se deofol sprecð to
þam hælende and þa syndæda stæleð on þa gastas.
 119. Hine þonne ofer eaxle besihð se soðfæsta dema and se
rihtwisesta to þam forwyrhtum and to þam scyldigum and þus cweð worda
grimmast, nelle ic eow habban on minre geferrædenne, ac ge fram me
gewitað, wuldre bedælede, freondum afyrede, feondum betæhte in þam
hatan wylme hellefyres, þær ge awyrgedan scylon wite adreogan in þam
hatestan hellebrogan, and þær on witum a wunian butan ende.
 126. Ðonne bið drihtnes word reðe gehyred, þam synfullum
stefna strangas.
 128. Habbe we þonne, men þa leofestan, mycle nedþearfe,
þæt we ne syn mid þam scyldigum, ac mid þam soðfæstan and mid
þam gecorenum Cristes herum.
 130. We scylon mildheortnesse geearnian, þæt we eft mildne
deman gemetan and arfæstne.
 132. Wæron we þonne oft gemyngode to ures drihtnes
hersumnesse, þæt we sceoldan his willan wyrcan and his beboda healdan and
rummode beon rihtra gestreona and þearfendum mannum arfulle and wudewena
helpend and steopcilda arigend and earmra retend and wependra frefriend.
 137. And gif we þas weorc onginnað, gelæstað and
gehealdað, þonne beo we godes dyrlingas on heofonum.
 139. Nis urum hælende nan þing behyddes ne bedigledes,
þæs ðe men wyrcað on þysse worulde, forðam þe his eage ofer
ealle locað.
 141. Swa Sanctus Jacobus Cristes discipul sæde, hu se hælend
spræc to sumum weligum men, þe he hine hæfde mid wlencum and mid wiste
gegodadne, and he wæs swangor and swær, and him wæs lað þearfendum
mannum mete to syllenne, and he wæs uncumliðe, and him wæs uneðe,
þæt he for gode awiht dælde oððe þam sealde, þe hit him eall
forgeaf.
 148. And se hælend hine þara leana eft gemyngode, þa he
cwæð, ne gemundest þu na Salamones cwide, þe he cwæð, ahyd þa
ælmessan under þæs þearfan sceate, se clypað to me, and ic hine
simble gehyre and mine mildse ofer þone sende?
 152. Efne hit bið gelic, þæt man mid wætere þone
weallendan welm ofgeote, þæt he leng me mot rixian, swa man mid
ælmessan synna ealle alyseð gif hy habbað geandet hyra scriftan heora
misdæda and on bote befangen.
 154. Ðonne noldest þu, weliga, mine bebodu healdan, ac, sceolde
se min þearfa aswæman æt þinre handa, noldest þu geþencan, hwa
hit þe sealde.
 157. Þonne he clypode earmre stæmne, þu wiðsoce, þæt
þu hine geherdest, ac ic his geomerunge gehyrde and geseah, hwæt þu him
dydest.
 160. Mine þearfan þe mildheortnesse bædon, and þu hy
forhogedest and geunrettest and þinne andwlitan fram hym awendest and ne
gemundest þu na, hwæt se witega cwæð, se þe his andwlitan fram
þam þearfan wendeð, þonne he hludast clypað, god hine gehyreð,
þonne se man nele þone oðerne swa don.
 165. Se hælend cwæð to þam wlancan, for hwi wære þu
swa fæsthafol minra goda, þe ic þe sealde?
 167. To hwon receleasadest þu ðære gife, þe ic ðe geaf?
 168. Ic þe nu afyrre fram minre selene, þe ic þe forgeaf;
þonne bist þu wædla on woruldlife.
 169. For hwon noldest þu geþencan, þæt ic wille forgeldan
æghwylcum men ane gode dæde, þe for minum naman man gedeð?
 172. Mid hundteontigum ic hit him forgylde, swa hit is on minum
godspelle gecweden and gesæd, swa oft swa ge doð anum of minum þam
læstum, ge hit simle me syllað, and ic eow wið þam gesylle ecne dream
on heofenum.
 176. Þu man, to hwan eart þu me swa ungeþancfull minra
gifena?
 177. Hwæt, ic ðe gesceop and geliffæste, and æghwæt,
þæs ðe þu hafast, ic ðe sealde.
 178. Min is eall, þæt þu hæfst, and þin nis nan wiht.
 179. Ic hit eall afyrre fram þe.
 180. Þu leofa butan me, gif þu mæge.
 180. Þe ic hit sealde, to þan þæt þu hit sceoldest
þearfum dælan.
 182. Ic swerige þurh me sylfne, þæt ic eom se ilca god, þe
þone weligan and þone heanan geworhte mid minum handum.
 184. Þæt ic wolde, þæt þu mine þearfan feddest,
þonne hy wæron þe biddende minra goda, and þu him symble tiðe
forwyrndest.
 186. For hwon noldest þu hit geþencan, gif þu him
mildheortnesse on gecyddest, þæt þu ne sceoldest þæs nan þing
forleosan, þe þu him dydest, ne me on ðære sylene abelgan mines
agenes?
 189. To hwon anum agnodest þu þe, þæt ic inc bam sealde?
 190. To hwon feddest þu þe ænne of þæm, þe ic inc bam
gesceop to welan and to wiste and to feorhnere?
 192. To hwon heolde þu hit þe anum and þinum bearnum,
þæt mihte manegum genihtsumian on?
 194. Unyðe þe wæs, þæt þu eall ne mihtest
gefæstnian ne mid inseglum beclysan.
 195. Wenst þu, þæt hit þin sy, þæt seo eorðe þe
forð bringeð?
 196. Heo groweð and bloweð and sæd lædeð and andlifan
bringeð.
 198. Ic nu afyrre minne fultum fram þe; hafa þu æt þinum
gewinne, þæt þu mæge, and æt þinum geswince.
 199. Ic ðe ætbrede mine hrenas, þæt heo þinre eorðan
ne hrinað; ic afyrre fram þe mine mildheortnesse, and þonne bið sona
gecyþed þin yrmðe and ætywed.
 202. Gif þu wene, þæt hit þin bocland sy, and on agene
æht geseald, hit þonne wæron mine wæter, þa þe on heofenum
wæron, þonne ic mine gife eorðwarum dælde.
 205. Gif þu mihte hæbbe, dæl renas ofer þine eorðan.
 206. Gif þu strang sy, syle wæstmas þinre eorðan.
 207. Ic ahyrde mine sunnan, and heo gebyrhteð: þonne
forbærneð heo ealle þine æceras, and þonne bist þu dælleas
mines renes, and þe þonne bið þin eorðe idel and unnyt goda
gehwylces.
 211. Mine þearfan lifiað be me; gif þu mæge, wuna butan
me.
 212. Mine þearfan me ealne weg habbað, and ic hy næfre ne
forlæte.
 213. Mine þearfan hy me lufiað, and hy hycgað ymb heora
drihten and hine gelome nemnað and lufiað and him ege to witan and
habbað, swa men sculon to heora hlaforde.
 216. Ðonne, þu weliga, ne þu þinne drihten ne lufadest, ne
þu are æt him hæfst, ne þu, earming, ne most lifian aht lange.
 218. Hwæt, wendest þu, wlanca, gif þu me sealdest owiht
þines, þæt þe þonne wære þin woruldgestreon eall gelytlad?
 220. Hwæt, þu to lyt hogedest ymb þone ende þines lifes;
to dol þu wære and to gedyrstig, þa þu wendest, þæt þinra
feohgestreona ende ne gewurde.
 222. Ic wat hwæðere, þæt þin lif geendað, þonne
þu his ne wenest.
 224. Ðu weliga, to hwon treowodest þu on þinne welan and on
oferflownessa þinra goda and na on me, þe hit þe eall forgeaf, þæt
þu on wære?
 226. He ða drihten Crist cwæð to þam weligan men, eala,
þu dysiga and þu gedweleda, to hwan getreowdest þu on þine speda and on
þine æhta?
 229. Þin sawl bið afyrred fram þe in þisse ilcan nihte and
be minre hæse of þinum lichaman gelæded.
 231. Ac hwa fehð þonne to þan, ðe þu lange samnodest,
oððe hwam gearwadest þu þin bold and þine getimbru, nu þine
erfeweardas lifian ne motan, forþon þu me noldest þanc witan minra goda?
 234. Sceoldan þa word beon ealle cuðlice gelæste and
gefyllede, þe se hælend sylf cwæð.
 236. Hine þa þone weligan man þære ilcan nihte deað on
becom and on his bearn ealle; fengan þa to his gestreonum fremde and laðe.
 239. Hwæt, we nu magon, men þa leofestan, be þysum ongitan
and oncnawan, þæt se ælmihtiga god nele, þæt him man his gifena
þanc nyte.
 241. Ne þurfan we na þæs wenan, þæt he us nolde
þæra leana eft gemanian, þe he us to gode forgeaf her on worulde.
 243. Efne swa he us mærlicor gifeð, swa we him mærlicor
þancian scylon; swa þrymlicre ar, swa mare eadmodnes.
 245. Ðam þe drihten micel syleð, mycles he hine eft manað;
þam þe he micel to forlæteð, mycel he eft to þam seceð.
 247. Æghwylc heah ar her on worulde bið mid frecnessum
geseald, efne swa þa woruldgeþincða beoð maran, swa ða frecnessa
beoð swiðran.
 250. Swa we magon be þam þa bysne oncnawan and ongitan,
þæt treow þonne, þe wexeð on þam wudubearwe, þæt hit hlifað
up ofer eall þa oðre treowu and brædeð hit, þonne semninga storm
bestandeð and se stranga wind, þonne bið hit swiðlicor geweged and
geswencged, þonne se oðer wudu.
 255. Swa bið eac gelice be þam heaclifum and torrum, þonne hi
hlifiað feor up ofer þa oðre eorðan, hy þonne semninga feallan
onginneð and full þearlice hreosan to eorðan.
 258. Swylce eac be ðam hean muntum and dunum, þa ðe heah
standað ofer ealne middaneard, þa hwæðere wite habbað þæs
ealdordomes, þæt heo beoð genehhe mid heofenfyre geþreade and
geþræste and mid ligum geslægene.
 262. Swa ða hean mihta her on worulde hreosað and feallað and
to lore weorðað, þisse worulde welan weorðað to sorge, and þas
eorðlican wunder weorðað to nahte.
 265. Ðeah we þissa worulde wlenca tilian swiðe and in wuldre
scinan swiðe; þeah we us gescirpen mid þy readestan godwebbe and
gefrætwian mid þy beorhtestan golde and mid þam deorwurðum gimmum uton
ymbehon, hwæðere sceal on eorðan ende gebidan.
 270. Ðeah þe ða mihtegestan and þa ricestan hatan him reste
gewyrcan of marmanstane and mid goldfrætwum and mid gimcynnum eal astæned
and mid seolfrenum ruwum and beddum eall oferwrigen and deorwyrðum
wyrtgemengnessum eal gestyred and mid goldleafum gestrewed ymbutan,
hwæðere se bitera deað þæt todæleð eal.
 276. Þonne bið se glencg agoten and se þrym tobroden and þa
gimmas toglidene and þæt gold tosceacen and þa lichaman tohrorene and to
duste gewordene.
 279. Forðam nis naht þyses middaneardes wlite, ac he is
tweogendlic þysse worulde wela, he is hwilendlic and feallendlic and
gebrosnadlic and tobrocenlic, he is wyrslic and yfellic and forwordenlic, swa
þa rican syndan her on worulde.
 283. Hwær syndon nu þa rican caseras and þa cyningas, þe
io wæron, oððe ealdormen, þe beboda setton?
 285. Hwær is demera domstow?
 286. Hwær is heora ofermedla, butan mid moldan beðeaht and in
witum gewrecen?
 287. Wa is worulde scriftum, butan heo mid rihte domas reccan; ne
bið þam leornerum nahte þe sel, þonne þam lærendum, butan heo mid
rihte domas secan.
 290. Hwær com middaneardes gestreon?
 291. Hwær com worulde wela?
 291. Hwær com foldan fægernes?
 292. Hwær coman þa, þe geornlicost æhta tiledan and
oðrum eft yrfe læfdon?
 293. Swylc is seo oferlufu eorþan gestreona: efne bið gelice
rena scurum, þonne hy of heofenum swiðost hreosað and eft hraðe eall
toglideð, bið fæger weder and beorht sunne; swa tealte beoð eorðan
dreamas, and swa wace syndan æhta mid mannum, and swa todæleð lic and
sawle.
 298. Þonne bið ful uncuð, hu se dema ymbe þæt don
gewile, forðan nis us nan wiht betere ne selre, þonne we lufian urne
drihten mid eallum mægne and mode and of eallum ingehydum; swa hit awriten
is, se þe mine lufan on him hæfð and his bene to me sendeð, ic hine
symble gehyre and mine milddse ofer þone læte; and þa þe to me
gecyrrað fram heora gyltum and hy geandettað on minum naman heora scriftan
mid fæstenum and mid teara gytum and mid gebedum, ðonne ic hym to
forlæte mine mildse and hym forgifnesse sylle and min rice alyfe and
heofonlicne weg tæce, þær bið eal god and seo hea blis and seo micele
med.
 309. For þissum eorðlicum wisum ic sylle þa heofonlican, for
þissum lænan life þæt unlæne for þissum hwilwendlicum þa ecan
for þyssum ungecorenum þæt gecorene and for þyssum earman rice ic
sylle þæt eadige.
 313. Gesælige beoð þa, ðe þam fyliað; ne helpeð
þam men ænig wiht, þeah þe he ealne þysne middaneard on his agene
æht gestryne, gif deofol nimð þa sawle, ne him na þe bet ne bið,
þeah þe he her on life libbe þusend wintra, gif he æfter his deaðe
bið gelæded in helle and þar in witum wunað syððan awa.
 320. Utan we us þonne nu wendan to þam beteran and cyrran to
þam selran, þonne motan we geseon soðne drihten and his gefean to
fæder rice.
 322. Þær is frætwednesse, þæs æþelestan
æþelinges, and þær is cyninges þrym gesene and þæ is
arwyrðn/ witena.
 324. Ðær is gesene þegnes ioguðe, and þær is ar and
fægernes werum and wifum and geþoftscipe engla and heahengla and
geferræden apostola and heahfædera and witegena, and þære eadigan
ceastre weras gefeoð and wynsumiað on lisse and on blisse and on rice and
on ecum gefean.
 329. Þær is sang and wynsang and godes lof and þæs
hehstan cyninges herenes and seo beorhtnes þæra haligra; and þa
soðfæstan scinað, swa sunne, and þa men rixiað, swa englas on
heofenum.
 332. We wæron þider gehatene and gelaðede to ðam halgan
ham and to ðam cynelican friðstole, þær drihten Crist wunað and
rixað mid eallum halgum sawlum aa butan ende in ealra worulda woruld, amen.

END_TEXT
START_TEXT

HomS 40.2 (BlHom 9)
B3.2.40.5.
Tuesday in Rogationtide: Morris 1874-80, 105-7.



 1. Men þa leofestan, we gehyrdon oft secggan be þam æþelan
tocyme ures Drihtnes hu he him on þas world þingian ongan, þæt
heahfæderas sægdon & cyþdon, þæt witigan witigodan &
heredon, þæt sealmsceopas sungon & sægdon, þæt se wolde cuman
of þam cynestole & of þæm þrymrice hider on þas world, & him
ealle þas cynericu on his anes æht geagnian.
 6. Eall þæt wæs gelæsted seoþþan heofonas tohlidon,
& seo hea miht on þysne wang astag, & se Halga Gast wunode on þam
æþelan innoþe, & on þam betstan bosme, & on þam gecorenan
hordfæte.
 10. & on þam halgan breostum he eardode nigon monaþ.
 10. Þa ealra fæmnena cwen cende þone soþan Scyppend &
ealles folces Frefrend, & ealles middangeardes Hælend, & ealra gasta
Nergend, & ealra saula Helpend, þa se goldbloma þa on þas world becom
& menniscne lichoman onfeng æt Sancta Marian þære unwemman
fæmnan.
 15. Þurh þa burþran we wæron gehælde, & þurh
þæt gebeorþor we wurdon alysde, & þurh þa gesamnunga we wæron
gefreoþode feonda gafoles, & þurh þone tocyme we wæron
geweorþode & gewelgade & gearode.
 18. & seoþþan he Drihten Crist her on worlde wunode mid
mannum, & him feala wundra cyþde & beforan worhte.
 20. & hie liþelice hælan wolde & mildheortnesse
tæcan.
 21. Hie wæron stænenre heortan & blindre þæt hie
þæt ongeotan ne cuðan, þæt hie þære gehyrdon, ne þæt
oncnawan ne mihton þæt hie þær gesawon.
 23. Ac þa se ælmihtiga God afyrde him þæt unriht wrigels
of heora heortan, & hie onbyrhte mid leohtum andgite, þæt hie þæt
ongytan & oncnawan mihton, hwa him to hæle & to helpe & to
feorhnere on þas world astag.
 27. Seoþþan he him mildheortnesse earon ontynde, & to
geleafan onbryrde, & his miltse onwreah, & his mægsibbe gecyðde.
 29. Ær þon we wæron steopcild gewordene; forþon þe we
wæron astypte þæs heofonlican rices, & we wæron adilegode of
þam frymþlican.
 32. Crist wunaþ & rixaþ mid eallum halgum saulum aa buton
ende on ealra worlda world.
 33. Amen.

END_TEXT
START_TEXT

HomS 40.3 (ScraggVerc 10)
B3.2.40.6.
Tuesday in Rogationtide: Scragg 1992, 196-213.



 1. Her sagað on þyssum halegum bocum be ælmihtiges dryhtnes
godspelle, þe he him sylfum þurh his ða halegan mihte geworhte mannum to
bysene & to lare.
 3. & he sylf gecwæð his halegan muðe: þeah man anum
men godspel secge, þonne bio ic þæronmiddan.
 4. & þam bioð synna forgifena þe ðæt godspel segð
& gecwið, & synna þam bioð forgifene þe hit for Godes naman
lustlice gehyreð, & þam bið wa æfre geworht þe secgan can &
nele, for ðam men sculon þurh ða godcundan lare becuman to life.
 9. We þonne, men þa leofestan, we gehyrdon ofer secgan be ðam
æðelan tocyme usses dryhtnes, & hu him man in ða woruld
wiðþingian ongan.
 11. Þæt heahfæderas bodedon & cyðdon, þæt
witegan witegedon & heredon, þæt sealmscopas sungon & sædon,
þæt se wolde of ðam rice cuman & of ðam cynestole & of ðam
þrymrice hyder on þas eorðan, & him þas cynerico on his anes æht
ealle geagnian.
 14. & eall ðæt wæs gelæsted siððan heofenas
tohlidon & sio heahmiht on þysne wang astah, & se halega gæst
wunode in þam æðelan innoðe & in þam betstan bosme & in
þam gecorenan hordfate, & in þam halegan breostum he eardode nigon
monoð, & þa ealra fæmnena wuldor cende þone soðan scyppend &
ealles folces frefrend & ealles middangeardes hælend & ealra gasta
nerigend & eallra sawla helpend, ða se ælmihtega dryhten in þas
woruld becwom and menniscne lichoman onfeng æt sancta Marian.
 22. Þurh þa byrðran we wæron gehælede, & þurh
þæt gebiorðor we wurdon alysede, and þurh ða gesamnunge we wæron
gefrioðode feonda gafoles, & þurh þone tocyme we wæron
geweorðode/ & gewelgode & gearode.
 25. & syððan he, dryhten Crist, her on worlde wunode mid
mannum, & feala wundra mannum cyðde, & beforan worhte, & him
liðelice hæle sealde & his mildheortnesse tæhte.
 28. Ær hie wæron stænenre heortan & blinde, þæt
hie þæt ongitan ne meahton þæt hie ðær gehyrdon ne þæt
oncnawan/ ne meahton þæt hie þær gesawon, ac þa se
ælmihtega dryhten afyrde him þæt unrihte wrigels of hyra heortan, &
onbyrhte hie mid leohte andgyte, þa hie þæt ongeaton & oncnawan
meahton hwa him to helpe & to feorhnere on þas woruld astah, syðþan
he him mildheortnesse her ontynde & hie to geleafan onbryrde & his
miltse him onwreah & his mægensybbe gecyðde.
 35. Ær þan we wæron steopcild gewordene, ða we wæron
bewerede þæs hiofoncundan rices, & we wæron adilgode of þam
þryðfullan frumgewrite ða we wæron to hiofenum awritene.
 37. Wæron we nu syðþan amearcode þurh þone soðan
scyppend & þurh þone lyfigendan God & þurh þone acennedan
sunu, urne dryhten, to þan gefean neorxnawanges.
 40. Ne gelette us þæs siðes se freca feond, ne us ðæs
wilweges ne forwyrne, ne us þa gatu betyne þe us opene standaþ, ne us
þære byrig ne ofteo þurh his lease brægdas, ne us ðæs rices ne
forwyrne þe we to gesceapene syndon, ne us ne dwelle þæs rihtan geleafan
þe we to gelærede syndon.
 44. & we ða dryhtenlycan wære gehealden, & þa
syblycan lufan Godes and manna.
 45. Ne syn we to gifre, ne to frece ne to fyrenlusteorne, ne to
æfestige, ne to inwitfulle, ne to tælende ne to twyspræce, ne
morðor to fremmanne ne aðas to swerianne ne niðas to hæbbenne
ne leasunga to secganne ne þeofða to beganganne ne wirignessa to
fyligenne/ ne heafodlice leahtras; ne lufien we ne scincræftas, ne herien
we ne galdorsangas; ne unriht lyblac ne onginnen we, ne to yðbylge ne syn
we/, ne to langsum yrre næbben we ne we on oferhydo ne gewitan; ac
þas uncysta ealle we us bebiorgen þa ðe Gode laðe syndon, & we
þurh þæt þone awyrigedan gast aflymen & þurh ða heahmyhte ures
dryhtnes.
 55. For ðan we a sculon bion ymbhydige ure sawle rædes, &
ure hiortan reccen & gestaðeligen Gode to willan, & geþencen
þæne dom þe we to gelaðode syndon, & ðone deman þe to þam
dome cymeð.
 57. He demð rihtne dom.
 58. Ne bið þær hada andfengnes mid Gode: ne bioð
þær cyninga setl þrymmum gefrætewod - butan þam anum þe ofer
ealle a rixað - ne bið þær forðborene gyldene beagas, ne bið
þær hyra heafodgold ne woruldgestreon boren to þam sigedeman.
 61. Ac on þam gemote standeð anra gehwylces mannes sawl.
 62. Hio bið forðlædende ealle þa wiorc þe hio gefremede,
godes oððe yfeles.
 63. Gif ðær þænne bið þara misdædena ma &
þæs godes to lyt, þonne wynsumaþ se wiðerwearda feond and se
awirigeda gæst on gesyhðe þæs reðan cyninges.
 66. & he ðonne bealdlice cliopaþ to þam hean deman &
ðus cwið.
 67. Dem, la dema, rihtne dom & emne dom.
 67. Dem be ðam þe þine bebodu forhogodon, & þine æ
abræcon, & symle hie besmiton mid synnum & gebysmeredon.
 69. Gearalice we witon þas heregas þry ðe mid þe wæron -
an is se heofoncunda se ðe mid fereð & þe þenaþ, oðer is
ðæt eorðlice mægen þe þu her somnost & to þrymdome
cumen/ is, ðridde is þæt hellcunde werod þe hyder cwom to þan
þæt hie woldon þine domas gehyran, hu þu þam forworhtum scrifan
woldest - eall þis mægen wat, þe her to þys gemote com, þæt
þin/ heahsetl is þrymmes anes eall afylled & mid soðfæstnesse
& mid rihtwisnesse geseted.
 76. Dem, la dryhten, rihte domas, & forlæt me mines rihtes
wyrde, þæs ðe ic me sylf begiten hæbbe.
 77. Þæt wæron mine þa ðe to þe noldon; min right
is/ þæt ic þa mid witum þreage þa þe þine hyrnesse forhogodon.
 79. Hie hie scyrpton minum reafum, nals ðam gewædum þe ðu
hie hete.
 80. Hie wæron ungemetfæste eallum tidum & oferhidum to
fulle & mines willan to georne.
 81. Þonne hie gehyrdon þine bec rædan & þin godspel
secgan & hira lif rihtan & him ecne weg cyðan, hy symle hiera earan
dytton & hit gehyran noldon.
 83. Ac ðonne ic mine hearpan genam & mine strengas styrian
ongan, hie ðæt lustlice gehyrdon, & fram þe cyrdon & to me
urnon.
 85. & ic hie mine leahtras lærde, & hie me hyrdon
georne.
 86. & ic hie to þeofðum tyhte & to geflite scyrpte
& to inwitfullum geðancum, þæt ic wolde þæt hy afremdedon.
 87. Ac, hwæt, woldon hie in minon hordcofan, & þin
cynerice eal forgeaton.
 89. Æt me hie leornodon scondword & lease brægdas, &
þine soðfæstan lare hie forgeaton & þinne dom ne gemundon; ac
minre neaweste a wilnodon & þine forhogodon.
 92. Dem, la ealra gesceafta reccend & scippend & steorend,
dem rihtne dom.
 93. Hwæt, ðu þe sylfne gemeddest for hyra ealra lufan &
for urre læððo.
 94. Þin feorh for hyra in deað þu gesealdest, & þu þe
sylf on rode astige ðær ðu ðæt þin halige blod on eorðan agute
for him, & mid þine þe æðelan swate gebohtest, & mid þine
þy deorwyrðan blode alysdest & gefreoðodest; & hie þe þæs
leanes ealles forgeaton.
 97. Þa hie to me cyrdon, næfre ic him are ne gefremede, ne
næfre helpes geuðe; ac forlæt hie me in wite gelædan & in susle
cwelman, & þa mishyrnesse gewrecan þe hie wið ðe worhton.
 101. Hwæt, we nu gehyrdon secgan, men ða leofestan, hu
bealdlice spreceð þæt dioful to þam hælende, & þa misdæda
stæleð on þa gæstas.
 103. He þonne ofer eaxle besyhð, se soðfæsta dema & se
rihtwisa, to ðam forworhtum & to ðam scyldegum, & þus cwið
worda grimmost: Nelle ic eow habban on minre geferrædenne, ac ge fram me
gewitað, wuldres bedælede, freondum afyrde, feondum betæhte, in þam
hatan wylme helle fyres, þær ge awirgedan sculon sincan & swincan in
ðam hatan hellebrogan & in þam witum wunigan a butan ende.
 108. Þænne bið dryhtnes word hraþe gehyred þam synfullan
strengest; bið se dema þearl.
 111. Habbað we þænne, men þa leofestan, micele nydþearfe
þæt we ne syn mid þam scyldegum ac mid þam gecorenum & mid ðam
gedefum Cristes.
 113. We ðonne sculon his mildheortnesse geearnigan, þæt we
eft mildne deman hæbben.
 114. We wæron oft gemyndgode to ures dryhtnes gehyrsumnesse,
þæt we scoldon his willan wyrcan & his bebodu healdan & rummode
bion rihtra gestreona & þearfendum arfulle & wydewena helpend &
steopcilda frefrend & earmra retend & wependra frefrend, & gif we
ðas weorc ongynnað & gelæstað, þonne bioð we Godes dyrlingas
in hiofenum.
 119. Nis urum hælende nanuht behyddes ne gediglodes þæs
ðe men wyrcað on þysse worlde, for þan his eagan efer eall gesioð.
 122. Swa sanctus Iacobus sæde, Cristes apostol, hu se hælend
spræc to sumum welegum men þe he mid glengo & mid wiste gegodod
hæfde.
 124. Ac he wæs ormod & swar, & him wæs lað
þearfendum mannum aht to syllanne, & him wæs unyðe þæt he for
Gode aht dælde, oððe þam sealde þe hit him ær eal forgeaf.
 126. Ac hyne se hælend eft þara leana myndgode, ða he
cwæð: Ne gemundest ðu na Salomones cwiðe þe he cwæð: Do
ælmyssan under þæs þearfan sceat se cliopað to me & ic hine
symle/ gehyre & mine miltse ofer þone sende?
 129. Emne hit bið gelice swa man mid wætere þone weallendan
wylm agiote þæt he rixian ne mote, swa man mæg mid ælmyssan ealla
synna gebetan & þa gyltas gehælan.
 132. Þonne ðu, welega, hwi noldest ðu mine bebodu healdan?
 133. Ac se min þearfa aswæmde æt þinre handa.
 133. Hwi noldest þu geþencan hwa hit þe sealde?
 134. Þonne he cliopade earmre stemne, & þu widsoce þæt
ðu hiene ne gehyrdest.
 135. Ac ic his giomrunga gehyrde & geseah hwæt ðu dydest
minum þearfan þam þe þe mildheortnesse bædon.
 137. & þu hie oferhogodest & geunrotsodest &
þinne/ andwlitan fram him awendest & ne gemundest no hwæt se
witega cwæð: Se ðe his andwlitan fram þam þearfan awendeð þonne
he hluddost cliopað, dryhten hyne gehyreð þonne se man nele þone
oðerne gehyran.
 141. Swa se hælend cwæð to þam wlancan: To hwan wurd
ðu swa heamul minra goda þe ic ðe dyde & sealde?
 142. To hwan areceleasodest ðu ðære gife þe ic þe geaf?
 143. Ic þe nu afyrre fram mine sylene þe ic þe ær
forgeaf.
 144. Þonne bist ðu wædla in woruldrice.
 144. For hwan noldest ðu geþencean þæt ic wille forgildan
æghwylce/ gode dæde þe for minon naman man gedeð?
 146. Mid hundteontigum fealdum ic hit forgilde swa hit is on
minon godspelle gecweden: Swa lange swa ge hit doð, & swa oft swa ge hit
syllað anum minum leofestum, ge hit symle me syllað, & ic eow sylle
ecne gefean in heofonum.
 149. Þonne ðu, man, to hwan eart ðu me swa unþancul minra
goda & minra gifa?
 150. Hwæt, ic þe gesceop & geliffæste, &
æghwæt þæs ðe ðu hafast, ic þe sealde.
 151. Eall hit is min, & þin ic afyrre fram þe.
 152. Ðu liofa butan me gif ðu mæge.
 153. Þe ic hit sealde to ðan þæt ðu hit sceoldest
þearfum dælan.
 153. & ic swerige þurh me sylfne þæt ic eom se ilca God
se ðe weligne gedyde.
 155. & þearfendan ic geworhte mid minum handum þæt ic
wolde þæt ðu mine þearfan fedde þonne hie wæron þe biddende
minra goda.
 156. Þu him symle tiðe forwyrndest.
 157. For hwan noldest ðu hit geþencan, gif ðu him
mildheortnesse an gecyðdest, þonne ne sceoldest ðu ðæs naht
forliosan ðæs ðu him dydest, ne me mid þære sylene abelgan mines
agenes?
 160. To hwan geagnedest þu þe anum þæt ic inc bam
sealde/?
 160. To hwan feddest ðu þe ænne of ðam þe ic inc
bæm gesceop, to welan & to feorhnere?
 162. To hwan heold ðu hit þe sylfum & þinum bearnum,
þæt meahte manegum mannum genihtsumian?
 163. Unyðe þe wæs þæt ðu hit eal ne meahtest
gefæstnigan, ne mid insigelum eal beclysan.
 164. Wenst ðu ðæt hit þin sie þæt sio earðe
forðbringed, hio þe groweð & bloweð & on lif bringeð?
 166. Eall ic nu afyrre minne fultum fram ðe.
 167. Hafa æt þinum gewinne þæt ðu mæge & on
þinum geswince.
 168. Ic ofteo mine renas þæt hie þine eorðan ne
onhrinað, & ic afyrre fram þe mine mildheortnesse, & þonne bið
sona gecyðed & ætiewed þinra yrmða dæl.
 170. Gif ðu wene þæt hit þin bocland sie & on agene
æht geseald, hit þonne wæron mine wæter þa ðe on heofonum
wæron, þanon ic mine gife dæle eorðwærum.
 172. Gif ðu mihta hæbbe, dæl regnas ofer þine eorðan.
 173. Gif ðu strang sy, syle wæstm þinre eorðan.
 173. Ic ahyrde mine sunnan & hie gebyrhte; þone
forbærneð hio ealle þine æceras.
 175. Þonne bist ðu dælleas mines renes, & þe þin
eorðe bið idel & unnyt goda gehwylces.
 177. Mine þearfan lifiað bi me.
 177. Gif ðu mæge, wuna butan me.
 177. Mine þearfan me ealne weg habbað, & ic hie næfre ne
forlæte.
 178. Mine þearfan ne lufiað, & hie cygeað me hyra dryhten
- & hine gelomlice nemnaþ & lufiað, & him ege to habbað swa
men sculon to hiera hlaforde.
 181. Þonne þu, welega, ne þu þinne dryhten lufast, ne ðu
him miltse æt hafast, ne ðu, yrming, ne most lifian naht lange.
 182. Hwæt, wendest ðu, wlanca, gif ðu me sealde þines
awiht þæt þe þonne wære þin woruldgestreon a gelytlod?
 184. Eala, þæt ðu lyt hogodest ymb þone ende þines
lifes.
 185. To dol ðu wære, þa ðu wendest ðæt þinra
feohgestreona ende ne wurde.
 186. Ic wat, hwæðre, þæt þin lif bið geendod þonne
ðu his ne wenst.
 187. Þu, welega, to hwan getruwedest ðu in þine wlenceo &
in þine oferflownessa þinra goda, & na on me þe hit þe eal forgeaf
þæt ðu on wære?
 190. & he ða, dryhten Crist, cwæð to ðam welegan men:
Eawla, ðu, dysega & gedwealda, to hwy getruwedest ðu ðe on þine
speda & on þine æhta?
 192. Þin sawl on þisse ilcan niht bið be minre hæse of
ðinum lichoman alæded.
 193. Ac hwa fehð þonne to þam þe þu lange stryndest?
 194. Oððe hwam gearwodest þu þin botl oððe þine
getimbro, nu þine yrfeweardas leng lyfian ne moton, for þan þu me noldest
nanne þanc don minra goda?
 196. Men þa leofestan, sceoldon þa word bion ealle cuðlice
gelæste þe se hælend cwæð.
 197. Sona þa on þone welegan mannon on þære ilcan nihte
dæþ on becwom, & on his bearn ealle.
 198. Fengon þa to gestreonum fremde syþþan.
 200. Hwæt, we nu magon be þysan ongitan & oncnawan
þæt se ælmihtiga God nele þæt his gifena man þanc nyte.
 201. Ne ðurfon we þæs wenan þæt he us nelle þara
leana gemanigan þe he us her on eorðan to gode forgifeð.
 203. Emne swa he us mærlycor gifeð, wa we him
mærlycor þancian sculon, a swa þrymlycor ar swa mare eadmodnes.
 204. Þam þe dryhten mycel to forlæteð, myceles he hine eac
eft manað.
 205. Þam þe he micel syleð, mycel he to þam seceð.
 206. Æghwylc heah ham her in worulde bið mid frecennesse
ymbseald.
 207. Emne swa ða woruldgeþingu bioð maran, swa bioð þa
frecennessa swiðran.
 208. Swa ge magon bi ðan þa bysene oncnawan & ongitan:
þæt treow, þonne hit geweaxeð on ðam wudubearwe & hit hlifað
up ofer þa oðre ealle & brædeþ, & hine se stranga wind þonne
gestandeð, hit bið swidlicor geweged & geswenced þonne se oðer
wuda.
 212. Swa bið eac gelic be ðam hean clifum & torrum, þonne
hie feorran ofer ða oðre eorþan hlifiað, & hie þonne semninga
feallan onginnaþ & ful heardlice hriosað to foldan.
 214. Swylce eac be ðam micelum muntum & dunum, þa þe
hyhst standaþ & goriað ofer ealne middangeard, & þeahhwæðere
hi wite habbað þæs ealdordomes þæt hie bioð geneahhe mid hatum
fyre geþread & geþræsted, & geslægen mid lige.
 218. Swa ða hean myhta her in worulde hreosaþ & feallað
& to lore wiorð, þysse worulde welan wiorð to nahte, & þas
eorðlican wuldor wiorð to sorge.
 220. Þeah we þysse worulde glenga tiligen swiðe & we in
wuldre scinan swiðe, & þeah we us scyrpen mid þam readdestan
godewebbe & gefrætewigen mid ðam biorhtestan golde, & mid þam
diorwyrðan gimstanum utan ymbhon, hwæðere he sceal in nearonesse ende
gebidan.
 224. & þeah þa strengestan & þa ricestan hatan him
reste gewyrcan of marmanstane & of oðrum goldfrætewum, & mid
gimcynnum ealne astænen & mid seolfrenum ruwum & beddum eal
oferwreon, & mid dieorwyrðum wyrtgemengnessum eall geseted & mid
goldleafum geþread ymbutan, hwæðere se bitera deaþ þæt
todæleð eall.
 229. Þonne bið sio gleng agoten, & se þrym tobroden,
& þa gimmas toglidene, & þæt gold toscæned, & þa
lichaman gebrosnode & to duste gewordene.
 231. For þan nis naht þysses middangeardes wlite & þysse
worulde wela; he is hwilendlic & yfellic & forwordenlic, swa ða rican
syndon her in worulde.
 233. Hwær syndon þa rican caseras & cyningas þa þe gio
wæron, oððe þa cyningas þe we io cuðon?
 234. Hwær syndon þa ealdormen þa þe bebodu setton?
 235. Hwær is demera domstow?
 235. Hwær is hira ofermetto, butan mid moldan beþeahte &
in witu gecyrred?
 236. Wa is worulde scriftum, butan hie mid rihte reccen.
 237. Nis þam leornerum na sel þonne leornendum, butan hie mid
rihte domas secen.
 238. Hwær coman middangeardes gestreon?
 239. Hwær com worulde wela?
 239. Hwær cwom foldan fægernes?
 240. Hwær coman þa þe geornlicost æhta tiledon &
oðrum eft yrfe læfdon?
 241. Swa læne is sio oferlufu eorðangestreona, emne hit bið
gelice rena scurum, þonne he of heofenum swidost dreoseð & eft hraðe
eal toglideð - bið fæger weder & beorht sunne.
 244. Swa tealte syndon eorðan dreamas, & swa todæleð lic
& sawle.
 244. Þonne is us uncuð hu se dema ymb þæt gedon wylle.
 246. For þan nis naht ne selre þonne we lufigen urne dryhten
mid ealle mode, & mid ealle mægene, & ofer eallum urum ingehiedum.
 247. Swa hit awriten is, & he sylf cwæð: Se ðe hæfð
minne lufan in him & his bene to me sendeð, ic hine symle gehyre &
mine miltse ofer hyne sende.
 250. & þa þe to me cyrraþ fram hyra gyltum, &
geandettaþ on minum naman, & bote mid fæstenum doð & mid tearum
& mid gebedum, þonne ic him forlæte mine miltse to, & forgifenysse
sylle, & min rice alyfe, & heofonlicne weg tæce, þær bið a
god & sio hea blis & sio mycle med.
 254. For þam iorðlicum ic sylle þa heofonlican, for þyssum
willendlicum þa ecan, for þyssum lænan life þæt unlæne, for
þyssum uncorenan life þæt gecorene, for þyssum earmlican life þæt
eadige.
 257. Gesælige bioð þa ðe þæt rice gemunað:
unlæde bioð þa þe þam wiðsacaþ.
 258. Hwæt hylpeð þam men aht, þeah þe he ealne
middangeard on his anes æht eal gestryne, gif eft þæt dioful genimeð
þa sawle?
 259. Ne him no þe bet ne bið, þeah he her on life lifige
þusend wintra, gif he æfter his deaþe bið læded on helle &
þær on witum wunaþ a butan ende.
 263. Utan we þænne wendan to þam beteran & gecyrran to
þam selran.
 264. Þonne we moton gesion soðne gefean, & on gefean faran
to fæder rice.
 265. Þær is sio hea ar, & þær is sio frætewednes
þæs æðelinges.
 265. Þær is cyninges þrym gesyne, & þær is
arwyrðnes witegna.
 266. & þær is gestæðþignes gioguðe & þær
is ar & fægernes werum & wifum, & geswæsscipe engla, &
geferræden apostola & heahfædera & witegena; & eadige
gefioð & wynsumiaþ on lisse & on blisse & on ecum gefean.
 270. Þær is sang & swinsung & Goðes lof gehyred,
& þæs hyhstan cyninges gehyrnes, & sio biorhtu þara haligra
sawla & þara soðfæstra scinaþ swa sunne, & þa men rixiað
swa englas on heofenum.
 272. & we syndon þyder gelaðode & gehatene to þan
halegan ham & to þam cynelycan friðstole þær drihten Crist
wunaþ & rixað mid eallum halegum a butan ende, amen.

END_TEXT
START_TEXT

HomS 41 (Baz-Cr)
B3.2.41.
Tuesday in Rogationtide: Bazire and Cross 1982, 95-9.



 1. <foreign>Feria Tertia In Letania Maiore</foreign> Se eadiga apostol Iacobus us
manode on þam pistole, þe us man her beforan rædde, hu we ure sawla
hæle begytan magon gif we geornlice þam bebodum gehyrsumiað þe he us
ealle gemænelice to manað.
 4. He cwæð, se healica apostol, Andettað eowra synna eow
betweonan and gebidde eower ælc for oðerne to þi þæt ge gehealdene
beon.
 6. Ne cwæð se apostol forði þas word þe God ælmihtig
ure andettednysse beþurfe, forðam þe him synd ealle þa þing on
andwyrdnesse þe we geþencað oþþe sprecað oþþe doð, ac
forðam þe we ne magon elles gehealdene beon buton we ure synna, ðe we
dæghwamlice on befeallað, mid geomerunge andettan and hi mid geswicennysse
and goddra weorca bigenge geornlice adwæscan.
 11. Se þe hine sylfne wregð and his gyltas her on life
begeomerað, næfð se deofol on domesdæg, þær eallum mannum
gedemed beon sceall, ænig edwit ongean to weorpenne.
 13. Ac þam ðe his synna her nele oþþe forhogað to
andettenne, he sceal beforan heofenlican mægenðrymme and eorðlican ealra
hyra edwitt grimlice gehyran and ece biternessa onfon mid deofle and his
gesiðam.
 16. Nis us nan þing selre on þysum life þonne we behreowsian
ure synna, and hi mid ælmessan alysan her on life, þæt we ne þurfon
eft þa ecan wita ðrowian and þolian.
 19. Nis nan mann on eorðan swa mære ne swa mihtig þæt he
ne scule deaþes abyrgean, and mid ure sawle anre we sculon riht agyldan on
domesdæg.
 20. Wa bið hire þonne earmre gif heo ana stent ealra godra
dæda bedæled on domesdæge beforan Gode and beforan eallum his halgum.
 22. Ðær beoð þonne on us sylfum gesyne and opene ealle
þa gyltas þe we æfre gefremedon oþþe dydon on þisum life ongean
Godes willan, buton hi beon her on worulde ær gebette us eallum to
ðearfe.
 25. Forðan þe þær he mæg nan mann oþran gehelpan, ne
se fæder þam sunu ne se sunu þam fæder, ne nan mann þær ne
mæg oþrum gehelpan.
 27. Ac anra gehwylcum menn þær bið gedemed æfter his
agenum gewyrhtum.
 28. Ac uton andettan ure synna þa hwile þe we magon and moton;
þonne gebeorge we us sylfum wið þæt ece wite and geearniað us
heofena rice.
 30. God us ealle gestrangie and getrymme to ure agenre þearfe,
and us gehealde swa his willa sy.
 32. God is ure ealra Fæder, and he þæt gecydde þa ða he
asende his agen Bearn hider, Crist of heofenum, and her wearð mann geboren
þurh þæt clæne mæden, Sanctam Marian, þe næfre nahte weres
gemanan.
 34. And he for eall mancynn deaþ þrowode and us ealle þa
ðurh his deað alysde of ðam ecan deaþe and us ealle gestrynde to þam
ecan life.
 36. Ðurh clæne mæden Crist wearð geboren, and þurh
clæne fulluht we syndon ealle cristene gewordene.
 37. þæt we sceolon eac on ealre clænnysse healdon gif we
ænige miltse begytan sculon æt Gode.
 39. Crist ðrowode deaþ for us synleas; þonne moton we be
gewyrhtum fela for urum synnum þrowian and ðolian and æt Gode geearnian
þæt he us þurh his micclan mildheortnysse huru wið ecne deað ahredde
and us on þam toweardan life reste geunne.
 43. Uton us habban symle gemyndige þone timan þe us toweard is
þonne se earma lichama and seo werige saul hi totwæmað and todælaþ,
þonne us forlætað ealle ure woruldfrynd.
 45. Ne magon hi us þonne ænigum Gode ac bið æt Gode anum
gelang eall hwæt we gefaran sculon.
 46. Geþence gehwa him sylf hu sceort and hu earmlic þis læne
lif is.
 47. Ac ne þence we na fram dæge to dæge þæt we to Gode
ne gecyrran, forðan þe we us nyton witodlice lif oð æfen.
 49. Ne we nyton þonne we to ure reste gað hwæðer we moton
eft dæges abidan.
 51. Hit is sorhlic and earmlic eallum cristenum mannum to gehyrenne
eall þæt man us foresegð embe Cristes þrowunge and ymbe his hidercyme
and ymbe hellewites brogan, þæt we syndon swa heardheorte þæt we ne
magon ongytan þa godcundan lare þe us man lærð and laþað to urum
Drihtene fram deofles anwealde.
 55. Us is eallum swiðe micel þearf þæt we understandan
þæt hit to þam dome nu geornlice genealæcð, þe Drihten sylf to
cymð and wile þonne æt us witan hu we him geleanod habban eall þæt
he for us ðrowode and ðolode on þyssum life.
 58. We habbað oncnawen fela þæra foretacna þe Crist sylf
foresæde þæt her cuman sceolde on þysne middaneard, and eac he
sæde for micclum egesan þe gyt toweard is.
 60. He sæde þæt æfter þisum fæce gyt geweorðan
sceall swa egeslic tima swa næfre ær ne wearð syððan þeos woruld
gewearð.
 63. Uton don forði, swa us micel þearf is, beon geornfulle ure
agenre ðearfe, geswican ura synna and swærra gylta and forbugan ælc
unriht and gebugan georne to rihte; þonne geearnige we us ece blisse on
heofenan rice mid Drihtene sylfum.
 66. Ne sceal næfre nanum cristenum menn to langsum þincan
þæt he his agene þearfe gehyre seggan.
 67. Soðlice us eallum is gemæne neod and healic þearf
þæt we georne cyricsocna began, and us þær synna forgyfennysse and
eces lifes gesælþa and eac þyses lifes frema biddan.
 69. Ne mæg ure nan him nane mare ðearfe began þonne he
þyder ga þær he mage his Drihten him gegladian and forgyfennysse and
ealra halgena geþingrædene begytan.
 71. We sceolan swyðe inlice on cyrcan to Gode clypian þæt he
us arie and wið deofol bewerige and to ecere myrhþe gebringe.
 73. Hit is swiðe unþæslic and pleolic þæt we on Godes
huse idele spellunga and hlacerunga began, forði þe hit cymð us to
mycelan hearme; buton we ær geswican ure plega and hleahter byð eall mid
wope and wanunge geendod þonne we heonon gewitan sculon.
 77. To uran forðsiðe cumað Godes englas and ure sawla fram
lichaman totwæmað and hi to Drihtenes þrymsetle gelædaþ þæt we
ðær underfon swa we ær geearnodon.
 79. Þonne beoð ure sawla gemyndige ure ærran misdæda and
swiðe forhtigað and bifiað and for þan micclan ege and gryre, þe us
þonne getencge byð, unþances and earhlice of lichaman gewendað and
underfoð æt Gode ecne dom swa swa hi ær geearnodon.
 82. Forði sceal ælc mann hine sylfne georne to Gode geþeodan
on ælce wisan, ge on gebedum ge on fæstenum ge on ælmesdædum; þy
gehwa wat þæt God ælmihtig ne forlæt nænne þæra þe to him
ðencð on hihte and on mode and on worde and on weorce.
 85. And þa ðe his lare filiað and his bebodum, he forgyfð
þæt ylce rice þe he him sylf on wunað and him þæs nan ende ne
becymð.
 88. And we eac geornlice dæghwamlice biddan æt Gode þæt
he us gescylde and bewerige wið ðone ungesewenlican mancynnes feond,
forðam þe ure strengð ne mæg him wiðstandan butan Godes fultume.
 90. And uton forði geornlice æfre cunnian hu we magon his
leasunga and his swicdomas and his lare mid halgum gebedum ofercuman, and huru
þæt ælc cristen mann georne him wiðstande.
 93. Forðam þe him is æfre swa leofre swa he ma manna
forpære mid his lotwrencum to forwyrde, and he us ne mæg nan oþer rice
forgyfan buton þæt ylce þæt he him sylf on wunað, þæt synd
þa ecan tintregan on hellewite þe næfre ne ateoriað ne ne ablinnað
on ecnysse.
 96. Ac uton æfre ge on gelimpe ge on ungelimpe geornlice to Gode
clypian and his helpes biddan and geþencan hu hit is gerædd on bocum, Se
ðe æfre þurhwunað on anrædum geleafan, se byð gehealden.
 100. Nu byð forðig micel ræd þam ðe his sylfes recð,
þæt he him gebige þæt ece lif þe we ymbe sprecað.
 101. Nu þængst ðu and cwyst, Hu mæg ic þæt ece lif
gebiggan.
 102. Ic þe segge, Syle þe sylfne Gode swa þæt þu lufige
þa þing þe God lufað and þa þing ascunige þe God ascunað; and
kepe gehwa þæt he his lif on unnyt ne aspende ac leornige Godes beboda
æt wisum lareowum and þa healde swa he selost mage.
 106. God bebyt þæt þu lufige þynne nyhstan swa swa þe
sylfne.
 106. Eft he cwyð, Gyf ge forgyfað þam mannum þe wið eow
agyltað, þonne forgyfð eow eower Fæder eowre synna.
 108. Gyf ge þonne nellað forgyfan, nele eac eower Fæder eow
forgyfan eowre gyltas.
 109. Ge gehyrað nu, mine gebroðra, þæt hit stent þurh
Godes gyfe on urum agenum dihte hu us byð æt Gode gedemed.
 111. He cwæð, Gyf ge forgyfað, eow byð forgyfen.
 111. Ne bepæce nan mann hine sylfne.
 112. Witodlice gyf hwa furðon ænne mann hatað on þysum
middanearde, swa hwæt swa he to gode gedeþ, eall he hit forlyst.
 113. Forðan þe se apostol Paulus ne byð geligenod þe
cwæð, Þeah ðe ic aspende ealle mine æhta on þearfena bigleofan,
and þeah þe ic minne agene lichaman to cwale gesylle, swa þæt ic
forbyrne on martyrdome, gyf ic nabbe þa soðan lufe ne fremað hit me nan
þing.
 117. Be þam ylcan cwæð se godspellere Iohannes, Se ðe his
broðor ne lufað, he wunað on deaþe.
 118. Eft he cwæð, Ælc þæra ðe his broðer hatað
is manslaga.
 119. Ealle we synd gebroðra þe on God gelyfað and we ealle
cweðaþ, <foreign>Pater noster qui es in celis</foreign>; ðæt is, Þu ure Fæder þe
eart on heofenum.
 121. Ne gedyrstlæce nan mann be mægðhade buton soðre
lufe.
 121. Ne truwige nan mann be ælmesdædum oþþe on gebedum
butan þære foresædan lufe; forðan þe swa lange swa he hylt þone
sweartan nyð on his heortan, ne mæg he mid nanum þinge þone
mildheortan God gegladian.
 125. Ac gyf he wille þæt him God milde sy, þonne hlyste he
godes rædes, na of minum muðe ac of Cristes sylfes.
 126. He cwæð, Gif ðu offrast þine lac to Godes weofode and
þu ðær gemyndig byst þæt þin broðer hæfð sum þing ongean
ðe, forlæt þærrihte þa lac ætforan þam weofode and gang
ærest to þinum breðer and þe to him gesibbsuma; and þonne þu eft
cymst to þam weofode geoffra þonne þine lac.
 130. Gyf ðu þinum cristenum breðer deredest, þonne
hæfð he sum ðing ongean þe and þu scealt be Godes tæcunge hine
gegladian ær þu þine lac geoffrige.
 132. Gyf þonne se cristena mann þe þin broðor is þe ahwar
geyfelode, þæt þu scealt miltsigende forgyfan.
 133. Ure gastlican lac synd ure gebeda and lofsang and huselhalgung
and gehwylce oðre lac þe we Gode offriað; þa we sceolon mid
gesibbsumere heortan and broþorlicre lufe Gode betæcan.
 137. Nu cwyð sum mann ongean þa rædinge, Ne mæg ic minne
feond lufian þone þe ic dæghwamlice wælhreowne me togeanes geseo.
 138. Eala, þu mann, ðu sceawast hwæt þin broðor þe
dyde and þu ne sceawast hwæt ðu Gode gedydest þonne ðu micelan
swærran synna wið God gefremedest!
 140. Hwi nelt ðu forgyfan þa lytlan gyltas anum menn þæt
se ælmihtiga God þe þa micclan synna forgyfe?
 142. Nu cwyst þu eft, Micel gedeorf bið me þæt ic minne
feond lufige and for ðone gebidde þe me hearmes cepð.
 143. Ne wiðcweðe we þæt hit mycel gedeorf ne sy, ac gyf
hit is hefig tyme on þyssere worulde, hit becymð to mycelre mede on
þære toweardan.
 145. Witodlice þurh þines feondes lufe þu byst Godes freond,
and na þæt an þæt þu his freond sy, ac eac swylce ðu bist Godes
bearn þurh þa rædene þæt þu ðinne feond lufige.
 147. Swa swa Crist sylf cwæð, Lufiað eowre fynd, doð þam
tela þe eow hatiað, þæt ge beon eowres Fæder cild se ðe on
heofenum is.
 150. Þeah se mann habbe fullne geleafan and ælmyssan wyrce and
fela to gode gedo, eall him byð idel swa hwæt swa he deþ buton he habbe
soðe lufe to Gode and to eallum cristenum mannum.
 152. Seo soðe lufu is þæt gehwa his freond lufige on Gode
and his feond for Gode.
 153. Mænigfealde earfoðnyssa and hospas wolde gehwa eaðelice
forberan wið ðan þæt he moste sumum rican men to bearne geteald beon
and his yrfenuma to gewitendlicum æhtum.
 155. Forberað nu geþyldelice for ðam ecan wurðmynte
þæt ge Godes bearn getealde beon and his yrfenuman on heofenlicum spedum
þæt þæt se oðer forðyldigan wolde for ateoriendlicre edwiste.
 159. We seggað eow, Godes riht healdað gyf ge willan.
 159. Gyf we hit forsweogiað, ne byð us geborgen.
 160. Cristes lufu us neadaþ þæt we symle þa godan tihtan
þæt hi on godnysse ðurhwunian and þa yfelan we mynigiað þæt hi
fram heora yfelnessum hrædlice gecyrran.
 162. Ne beo se rihtwisa gymeleas on his anginne ne se yfela ne
ortruwige þurh his unrihtwisnysse.
 163. Se mildheorta God cwæð be eallum synfullum mannum twa
word swyðe fremfulle, <foreign>Declina a malo et fac bonum</foreign>; þæt is: Buh fram
yfele and do god.
 165. Nis na genoh þæt þu fram yfele gebuge butan þu symle
be þinre mæðe god gefremme.
 166. God cwæð þæt he nolde þæs synfullan deað ac
he wyle swyðor þæt he gecyrre fram his synnum and libbe.
 168. We sculon beon þeonde symle on godnysse and ælce dæg
geeacnian us þa ecan speda þa hwile ðe we moton; forðam þe we ne
magon æfter ure geendunge aht to gode gedon ac þær we habbað edlean
þæs ðe we geearnodon her on life.
 171. Ne sceal se wisa mann beon butan godum weorcum.
 171. ne se ealda ne beo butan eawfæstnysse.
 172. ne se iunga ne beo butan gehyrsumnysse.
 172. ne se weliga ne beo butan ælmesdædum.
 174. Ac uton symle smeagan hu we magon Gode gecweman on eallum
þingum þa hwile ðe we gesundfulle beon moton her on life.
 175. Drihten cwæð on sumere stowe, Arwurða þinne fæder
and eac þine modor and se ðe fæder oþþe moder wyrgð, he sceal
deaþe swyltan.
 177. Swa swa we be sumum cilde rædaþ þe wæs receleaslice
afedd.
 178. Hit wolde wyrian wælhreowlice Drihten and se fæder ne
rohte his receleasnysse.
 179. Þa æt nyxtan comon cwealmbære deofla swutelice
gesewene on sweartum hiwe inn to þam cilde and hit sona hrymde, fæder min,
fæder min, me nimað þas deofla, and behydde his heafod on his fæder
bosme and wyrigde Drihten and swa gewat sona mid þam sweartum deoflum
forscyldigod to helle.
 184. Hit is gerædd þæt þa beoð gesælige þe
soðfæstnysse lufiað and buton hiwunge farað.
 185. Forðam wite gehwa þæt God gesyhþ on ælcum menn
hwæðer he færð þe mid soðfæstnysse þe mid hiwunge, forþam
ðe he ofersceawað and ofersyhþ ealle þing and him nan ðing digle nis,
þe on ælcere stowe andweard is and on swa hwylcere stowe swa we to him
clypiað.
 188. Æfre he byð andweard þær man inlice clypað to
him.
 189. Be þam is awriten, Eadig byð se mann þe symle byð
forhtigende and to Gode clypiende and soðlice se heardmoda befylð on
yfele.
 192. Uton nu geþencan þis sceorte lif and georne clypian to
þam ælmihtigan Gode þæt he us geunne þæs ecan lifes þe
nænne ende næfð.
 193. Forðam þe nan mann nat þyssere worulde geendunge ne
furðon his agene geendunge.
 194. Mænig mann wolde þone maran dæl his lifes aspendan on
his lustum and þone læssan on dædbote, gyf he wiste hwænne he
geendian sceolde.
 196. Us is bediglod ure geendung to þy þæt we sculon symle
us ondrædan þone endenyhstan dæg þæne we ne magon næfre
foresceawian.
 198. We sculon forðig wacian on ure heortan and on geleafan; we
sculon wacian on hihte and on soðre lufe.
 199. We sculon wacian on godum weorcum and don buton idelum gylpe,
gyf we hwæt lyttles to gode gedoð, þæt we moton faran into heofenan
rice mid þam mildheortan Gode.
 201. se þe on ecnysse rixað on ealra worulda woruld, a butan
ende. Amen.

END_TEXT
START_TEXT

HomS 42 (Baz-Cr)
B3.2.42.
Wednesday in Rogationtide: Bazire and Cross 1982, 62-4.



 1. <foreign>In Uigilia Ascensionis</foreign> Men þa leofestan, þis syndon halige
dagas and gastlice þenunge mid mannum; forþi þe þas dagas næron for
gytsunge geworhte ne for nanum rence.
 3. ac hi wæron geworhte for micelre neode eallum folce.
 4. Hit wæs on þam dagum, men þa leofestan, þe þas dagas
wæron geworhte, þæt eall folc wæs swa wiðerweard wið God and swa
swiðe gymeleas, þæt hi ne rohtan ne ne gymdon naðer ne God ne Godes
beboda.
 7. ne hi mæssan ne gymdon ne hi cirican ne sohtan.
 8. Þa wæron manega prophetan and witegan.
 8. Þa wæs þær an propheta Helias gehatan.
 9. Þa clypode he mid hluttre heortan to Criste and bæd Crist
þæt he sumne ege to heom asende þæt þæt folc wurde gecnæwe
þæt he wære God on heofonum and nære nan oðer god buton him anum
ofer/ heofonum, wealdend ne sceppend, buton he ana.
 12. Ða cydde God his mycelen mihte and sende heom þa tacna to
eorðan þæt hi mihton ongyton þæt he wæs soð God on heofonum.
 14. sænde heom þa to tacne þæt þrim wintrum and six
monþum ne com nan ren of heofonum on eorðan ne deaw up ne sloh ne mist up
ne aras ongean þære heofonlicum druhþan.
 16. Ða wæs mycel ege mid mannum swa þæt eal mancyn
wearð acweald swiðe gehende and ealle weastmes forwurdon on þyssere
eorðan.
 18. Ða ofhreaw þam witegan Helian eft and him ofðuhte þa
seo bene þe he ær æt Gode gebæd.
 19. Þa gesamnode he ealle þa witegan þe on þam lande
wæron and ræddon heom betweonan hu hi sceoldan Criste geeadmedan þæt
he heom asende þa gewideru þæt heora wæstmes mosten weaxan and hi
þærmid mosten Gode gecweman on ðyssere eorðan.
 23. Ða geworhton hi þæs þri dagas for þære micclan
neode þe heom wæs þæs wæteres forwyrned, and budon ofer ealle
eorðan þæt eal folc sceolde fæsten ðri dagas oð ðe þæt heo
on eafen steorran geseagan.
 25. And swa eac þæt cild þe wære geboron on niht swa hit
mon genam fram þam modrum breostum þæt hit nan þing sucan ne mosta
æt þære moder ær steorran arisan of heofonum, ne nanes cynnes
þingc ne men ne nytena.
 28. Ða mihtan gehyron, þe on þan dagum lifæs wæron,
mycele wanunge and granunga and geomerunga, ægðer ge men ge nytena.
 30. Ða bær man of ælcum halgum temple ealla þa halgan
reliquias ut þe þær on innan wæron.
 31. Þa com Cristes stefn of hefenum to eorðan and let dynian
ofer ealc þæra manna þe þas þry dagas his fæsten abræc ær
þa halgan reliquias eft into þam temple comon, and on ælc þæra
manna þe an fodspor gesceod eode mid þam halgan reliquium oððe mid
linenum hrægle oððe mid wæpne oððe on horse geride oððe
huntian ongunne binnan þysum þreom dagum oððe fram mæsse gange ær
he hæfde hlam genuman æt þæs prestes handum.
 38. And se man þe nele nu þas þry dagas mid Godes halgan
reliquian bærfot gangan, þurh þa nigon helle he sceal ær domesdæge
eal swa feola siðan swa he her fotspora gesceod eode ofer þæs prestes
bebod.
 40. And æfre he sceal steppan on byrnendum næddran and
æfre he gemet deofol æfter oðrum and þeostru æfter þeostrum.
 42. Forþi þe þær syndon IX hus innan þære helle and
ælc þæra husa is anra mile deop and oðre wid, and nis nan man on
bocum swa cræftig þæt mage asecgan hwæt innan þam nigo husum sy
godes oððe winsumes, swa micel swa an fugel mæg mid his læstan
fiðere windes aswingan.
 45. Ac eac hit is mid wyrmum afylled and mid wean and mid
wræcsiðan, þær næfre leoht ne leomað.
 47. ac þær bið þeostru beþrycced and hungor and þurst
and heto and yldo and unhælo and wanung and granung and toða gristbitung.
 48. Ða eardungstowe sceal ælc wif gesecan þe oðerne wer
lufað ofer hire rihte æwe, and þær hi sceolan mid sawle and mid
lichamen beon beseanced innan þam deopan þeostra þær heom næfre
dæg ne gedagað, ac heo þær sceolon æfre wunian mid wyrman and mid
deoflum buton heo hit ær on þisum life gebeton.
 53. Ðonne is þær oðer atelic stow þær sceal þæt
cild æfre wunian þe her on heorðan his fæder and his moder
wyrgiað.
 54. Ðonne is þær þridde grimlic stow þær sceal ælc
mæden inne standan oð hire sweoran þe heo forligeð ær hire
brydþing gewurðe.
 56. Ðonne is þær feorða atelic stow þær sceal ælc
prest standan oð ða lippan þe his folc nele mid rihte wissian hu hi
sceolon Gode gehyran. Þonne is þær seo fifte stow mid wyrmum afylled
þær sceolon innæ besincon þa mansworan and þa morðdeadan and þa
hlafordswicon; þær heo sculan æfre wunian a worulda woruld; þær hi
sceolan þa wyrmes toslittan and deofla potian.
 61. Ðonne is þær seo sixto stow seo is mid hellehundum
afylled; þær sceal ælc þæra wifa inne besincan þe her hire cild
acwellað oððe hire were forrædeð; þær hio sceal æfre wunian
and heon sceolan þa hellehundes toslitten a woruld in ecnysse.
 64. Þonne is þær seo seofoðe stow seo is mid fyre
onæleð; þær sceal ælc þara manna þe oðres mannas cotan
bærneð for ænigre frace and þe oðerne berepað rihtes gestreones,
and ælc þæra manna þe gerefa byð and oðre men repeð and reafad;
ælc byð deofles þegen.
 67. On þam fyre hi sceolan besincan upp oð ða eagan.
 68. Ðonne is þær seo eahctoðe stow atelic seo is eall mid
fulum stænce afylled and mid blacum deoflum; þær ealc þæra manna
sceal beon inne besænced oð ðe his cin innan þam fulum stænce þe
unnitt spræcað and idel innan cirican.
 71. He sceal ceowan his agene tungan and hi eft aspiwan; þæt
sceal beon æfre his weorc oð ðe woruldes ende.
 72. Ðonne is þær seo nigoðe atelic stow seo is eall mid
niðum and mid næddrum afylled; þær sceal ælc þære manne inne
beon beseanct mid sawle and mid lichamen þe nið bereð wið his broðer
oððe wið nyttan freond.
 76. Nu, men þa leofestan, uto we becyrran þa fulen eardungstowe
and geearnian us þæt leoflice liht, þe us heofona Hlaford hæfð
gegearwod fram frymðe þissere worulde gif we his lare gehlestan willað.
 78. Hu mæg ic eow secgan hu we þa fægeran eardungstowe
begyton magon?
 79. Lætan we fram urum heortan ealle yfele dæde and yfele
geþohtes and manaðes and untidætas and ofermycele drynces and ouerrence
and ydelne gylp and leasunga and stala, and innian þa gode þearfan and þa
nacodan scrydan and fedan and beon wið earme wuhta eadmoda and
mildheortæ.
 83. Þonne milsað us God on heofonum.
 84. Men þa leofestan, þær syndon heofonas us to blisse
togeanes þam hellebrogan; nu syndon ealle þa mid mærðan afylled.
 85. Ðeah þe wære twa and hundseofontig manna and hæfde
ælc þara manna twa and hundseofontig heafodo and ælc þæra hæfda
twa and hundseofonti tungena and ælc þære tungena hæfde twa and
hundseofontig gereorda and hig swa lange spræcan þæt hi ealle wæron
werige, ne mihten hi þone teoðan dæl asecgan hu feola beorhtra beama is
on þan seofan heofonum ne hu fela hwitra blosmena.
 90. Æal hit is gefylled mid hwitum englum. 
 91. Wel þam þe þær mot þone eard gestigan, ðær
næfre niht ne þeostrað ne dæg ne abblinnað, ac æfre þær is
leoht buto þeostrum and æfre þær is geogoð buton yldum and æfre
þær is hæl buton yfele and æfre þær is englene sang and haligra
gasta dream.
 95. Swa micel mirhþe is on heofonum, gif þu most ane niht
þærinne gewunian, þeah þu ahtest ealles middaneardes gewald, eal þu
hit woldest on anum dæge forlæton wið þan þe þu neafre ma of
þære eardungstowe eft ne come.
 97. Þær nis naðer ne hungor ne þurst ne cele ne
oferhætu ne cwealm ne sar ne sorh ne yfel ne unhælo; ac þær is blis
and mærðe and æfre þær is dæg æfter dæge and dream
æfter dreama and þær is ealre cyninge Cyning Crist on heofonum.
 100. He is se hehsta Cyning forþon þe he gesceop heofonum and
eorðan and ealle gesceafte þe on heom syndon.
 102. Wela is Godes lean; wist is Godes lean; feoh is Godes lean;
freond is Godes lean.
 103. eall hit is Godes lean þæt we on libbað, forþon þe
he us of heorðan ealle geworhte and ealle we sceolan eft to eorðan
gemolsnian and to eorðan gewurðan.
 105. Hwæt syndon we elles buton wyrman meta and eorðan
fulnyssæ.
 107. Men þa leofestan, huton huru geþeancan oft and geloma
þene dom þe we to gelaðode sinde, and ealle þa mærþa and þa
myrhþe þe God ælmigtig gegearwoð hæfð eallum þam þe hine on
þisum life wurðiað and luuiað.
 109. And uton byrgan us wið þone brogan þæs weallende
brynes hellewites.
 110. And uto ealle biddan georne God ælmihtine þæt he us
gescylde wið þane egsan and wið þa fule and þa egslice stowa
hellewites þær þær ealle deofle onwuniað.
 112. Ac þæt we mugon and moton his þa mycclan mildheortnysse
geearnian and mid him and mid eallum his halgum wunian and eardian a buton
ende. Amen.

END_TEXT
START_TEXT

HomS 43 (ScraggVerc 13)
B3.2.43.
Wednesday in Rogationtide: Scragg 1992, 234-6.



 0. Spel to þriddan gangdæge.
 1. Ðis is se þridda dæg, men þe leofestan, þysse halgan
tide þe us on swiðe wel gelimpeð þæt we ealle eaðmodlice sculon
dryhtne þeowian & wel forðgelæstan þæt we nu ær on þyssum
dagum lærde wæron.
 3. Bið þæt swiðe herigendlic þæt man on þone godan
siðfæt Godes beboda freolice fere & gange, & ne læte hine
aslacian haligra dæda, for þon þe dryhten ðus cwæþ & gehet
þam fæstrædan men & þam þurh wunigendan in Godes willan: <foreign>Qui
autem perseuerauerit usque in finem saluus erit</foreign>, Se man se ðe þurhwunað
in godum dædum oð lifes ende, he bið hal geworden.
 9. Swa þænne swiðe wel gelimplic is þæt we þysne
dæg gedeflice begangen mid heofenlicum mægenum.
 10. Syndon þas þry dagas, to eacan oðrum þingum, for þan
us gesette þa hwile þe we lifiende sien.
 12. & gif we mid ures lichaman lustum hwæt gimeleaslices
dydon on þyssum feowertegum nihtum wið Godes willan, bete he þæt on
þyssum dagum nu & clænsige hine, þæt he mæge beon þys
mergenlican dæge æt þære halgan dryhtnes upastignestide clæne
æt dryhtnes wiofode, & þær onfon weddes þæs ecan rices,
þæt is Cristes sylfes lichoma & his blod þæt we nu nemnaþ
husl.
 17. Se man se ðe.
 18. Unnyttan lustas, druncennesse & fyrenlusta gytsung &
unrihtgestrodu.
 19. Hwæt wunaþ þysses mid ðam men ofer hydum in ðære
byrgenne, nemþe ðas seonuwa & þara bana dust in þære eorðan? -
gewiteð swa swa glidende scuwa.
 21. Þær þæt, la, gewiorðan meahte þæt ða drigan
ban sprecan meahton of ðære byrgenne to ðam men þe hie swa giorne
behealdeð, hie cwædon þonne ðus: To hwan, la, ðu earma man &
þu/ ungesæliga, gymest ðu þysse worulde swa swiðe, oððe to hwan
begæst ðu ungesæliga þe ingeweald oferhiede oððe fyrenlustum,
oððe to hwan begæst ðu þe ðam wælhreowestan hlafordum þæt
is hleahtrum & uncystum?
 27. Beheald me & sceawa mine ban & ondræd þe þinne
fyrenlust & þine gytsunge.
 28. Þæt ðu eart nu, þæt ic wæs io; þæt ic eom
nu, þæt ðu wiorðest eft.
 29. Þeah þe in me þurhwunode idelnes & fyrenlust, ne
fornim ðe næfre unrihtwisnes.
 30. Þeah ðe me fyrenlust gewemde, gefrætewa þe mid
clænnesse.
 31. Geseoh ðu me in duste formolsnodne, & þurh þæt
forlæt ðu þinne þone yfelan lust.
 33. Ðus cleopedon þa ban to us gif hie sprecan meahton of
þære byrgenne, & we magon huru ongytan þa bysene, þeah þe hie
swigien, on þam forðgewitenum ure agenre tweonunge: emne us gewiorðeð
eft se ilca deað, þæt he us adrifeð of eardunga usses lichoman.
 36. Utan we nu þy giornlicor hine geþencan, þone deað, þe
we hine ær witon, ær þan þe he færinga cume.
 38. For þan he cumeð on us ungeþingod, for þan þe God
wolde þæt þam men wære his ytemesta dæg uncuð, þæt he hine
for þan to þan gegearwode butan ænigre ablinnednesse.
 40. Þæt bið se egeslica dæg & se ondrysenlica.
 41. On ðam dæge dryhten scrifeð manna gehwylcum ece lif, swa
in heofena rices hyhðo swa on helle witum, swa he nu her on worulde
geearnigan wile.
 43. Tiligen we nu for þan, þanne us God forgife þæt we his
þa halgan lare gehyren swa we nu dydon, þæt we syn þe beteran &
þe selran for bæm lifum, in ealra worulda world to widan feore, mid
fæder & mid suna & mid þam halgan gaste in ecnesse, amen.

END_TEXT
START_TEXT

HomS 44 (Baz-Cr)
B3.2.44.
Wednesday in Rogationtide: Bazire and Cross 1982, 47-54.



 1. <foreign>In Quarta Feria In Letania Maiore</foreign> Men ða leofestan, swa
cwæð se halga lareow, hwæt we gemunan magon þæt we oft gehyrdon
secgan.
 3. þæt wise men þurh Haliges Gastes gyfe gesetton us þas
halgan gangdagas þry to fæstene and on to gangenne, ure sawle to þearfe,
æfter þære halgan Drihtnes rode and to his halgan reliquium, þa ðe
nu forðborene syndon geond ealne middaneard fram geleaffullum mannum togeanes
his halgan upstige, þe nu on þunres dæg byð, þæt he his þone
halgan lichaman ahof up fram eorðan on heofona hihþo.
 8. And he for ure lufan her on life deað þrowude, and þurh
his mægenþrymm he eft on ærest aras and his leorningcnihtum hine sylfne
æteowde.
 10. And hi myngode þære gastlican lare þe he him ær his
þrowunga sæde.
 11. And þreo and þrittig wintra on þyssum middanearde he
wæs and æghwilces godes bysene he us onstealde, and forðan mid
menniscum lichaman he hyne gegyrede ofer his godcundnysse þæt he eac
þurh þæt mannum forgæfe þæt hi þe eðelicor ingang hæfdon
to heofona rice.
 15. Forðan we sceolan biddan hine for his þære halgan rode
weorþunge and his upstige to heofonum.
 16. And ealle his halegan we sceolon eac biddan, þæt hi mid us
bidden ælmihtigne Drihten, þone ecan Cyning þæt he us gescylde wið
gedwolan and deofolgyld and wið hæðene þeoda and wið arleasum
hungore and heregungge, and þæt he us sibbe forgyfe and smyltnysse lyf.
 19. And uton we hine eac biddan þæt he us gescylde wið
grimnysse myssenlicra yfela and wita þara þe he on middangeard sendeð for
manna synnum.
 21. To þyssum dagum þurh Haligne Gast þys fæsten and þes
gang geseted wæs.
 22. Swa we oft on bocum gehyrdon secgan þæt we mid þære
halegan Þrynnysse rode and mid his halegra reliquium, þe we mid gangað
and mid haligum sangum we sceolon bletsian ure land and Drihten biddan þæt
þa wæstmas, þe on eorðan syndon, geþeon moton mannum to gode and
brice.
 26. Uton we nu hine georne biddan, nu he us forgeaf þæt we
þisse tide gebidan moston, þæt he his yrre fram us ahwyrfe and his
mildheortnysse us to læte on eallum urum life ge on þysum andweardan ge on
þam toweardan.
 30. Men ða leofestan, gehyrað lifes bebodu and þa ecan lare
lustlice onfoð and ongytað þone cwyde þæs soðan Deman þe we
bedydrian ne magon.
 31. Forðan Drihten þus cwæð, Se ðe forhigð þone
lareow, ondræde he him þone heofonlican Deman þæt is Drihten God.
 33. Hys leorneras wæron lareowas genemnede forðan hi us þa
halgan lare of Godes bocum secgað and þæs heofoncundan Cyninges tocyme
bodiað.
 35. Forðan ðe he cymð to demenne eallum middanearde, forðan
þone soðan Deman urne Drihten we us ondrædan sceolon and for his dome we
sceolon forhtian, and þone micclan and þone langan domesdæg.
 38. Warnien we us ær ðan þe he cume, and tiligen we georne
þæt we þonne gemette syn on godum dædum; forðan þe þæt is se
micela Drihtnes domesdæg and ealles mancynnes.
 40. þæt ys yrmðe dæg and gnornunge dæg and unrotnysse
dæg and wanunge dæg and nearonysse dæg and biternysse dæg and
earfoðnysse dæg and gesamnunge dæg heofonwara and eorðwara and
hellwara.
 43. Þæt is gewryxles dæg lichamana and sawla and ne byð
nænig mægð þæs micclan mancynnes gegaderod on þam dæge
þæt hine þær gescildan mæge.
 45. Ne snytero ne gleawnys ne nænig man nah swa micel rice on
þysum middanearde þæt he hine þær beladian mæge beforan
andweardnysse þære halegan Þrynnysse.
 47. Ðæt is cyðnysse dæg mancynnes þurh gesceafte fyres
and wæteres and windes and þunurada swiðe strange.
 48. Þæt ys byman dæg and hire hleoðrunga. þisne dæg
we us on micelre hrernysse toweardne ongytan magon be mænigfealdum þingum
þe us nu oft and gelome cnyssað.
 50. Be þam dæge Drihten sylf cwæð þæt arisað
þeoda/ wið þeode and rice wið ricum.
 51. þonne bið þær þeoda geþring and mænigfeald
hreownys geond mænige stowa.
 53. þas eorðlican tacnu we nu gewordene oft sceawiað. þonne
gewurþað þas tacnu seofon dagum ær þam dome.
 54. On ðam ærestan domesdæges tacne byð micel stefen
gehyred of þam heofones tungle se hatte fyrmamentum and blodig wolcn astigþ
norðan and micele þunerada and lygetu bliccetað and þæt wolcn
bærneð ealne heofon and hit þonne onginneð rinan blodegan rene.
 58. On þam æfteran dæge stefen byð gehyred of heofonum
and eorðe byð onhrered and heofoncund leoht oferhæfð ealne middaneard
oð ðæs dæges æfen.
 60. On þam þriddan dæge æt þære æfteran tide
dæges on heofonum æteoweð fyrentacen and of eorðan deopnysse astigð
sweflen/ lyg.
 61. And æt þam feower healfum þyses middaneardes se heofon
tobyrsteð and micel sweg cymð and gesweorceð.
 63. And of helle astihþ dimnysse and fulnysse stenc and
oferhæfð þas eorðan ane tid dæges.
 64. Þonne ongytað synfulle men hyra forwyrd and forwyrhtu.
 65. On ðam feorðan dæge fram norðdæle middaneardes
micel hream astihþ hellegasta.
 66. Þonne fylð eall hæþenra manna deofolgyld on þam
dæge.
 66. On þam fiftan dæge æt þære fiftan tide dæges
samnunga cumað þunerada swiðe micele and storm fealleð niðer of
heofonum and þeostre lyft byð ofhrered.
 68. Þonne ealle þeoda wiðsacað þisse worulde and hi
ongytað Drihtnes mihte.
 69. On þam sixtan dæge æt þære sixtan tide dæges
þes heofon tohlit fram eastdæle oð ðone westdæl and eall engla
werod cymð ofer eorðan and sceadað þa soðfæstan men fram þam
arleasan/.
 72. Þonne þa arleasan men fleoð þæt heofoncunde werud hi
sylfe to behydenne on dunum and on beorgum and cweðað to him, Untyn ðu
þe, la, eorðe, and forswelg us þe læs þe we fundene beon.
 75. On þam seofoðan dæge æt þære seofoðan tide
dæges byð domesdæges tacn and æt þam feower healfum þyses
middaneardes feower englas standað and blawað feower byman.
 77. Þonne befealt þes heofon togædere swa man boc betyne and
seo sunne byð onwended on þeostru and se mona on blod and steorran of
heofonum feallað and eall heofona mægen onhrered bið.
 79. Drihten cymð þonne on micclum mægenþrymme and fyr on
his onsyne scinð and on his ymbhwyrfte swiðe micel hrernyss.
 81. Þonne arisað ealle þa men, þa ðe mid gebregednyssum
on deaðe swulton, fram þam feower healfum þyses middaneardes, þæt
syndon þa ðe on þysum life on fyre forbærnede wæron oððe on
wætere adrencte wæron oððe on rode ahangene wæron oððe on
morðe ofslagene wæron oððe wildeor fræton oððe fugelas
tobæron.
 85. Ealle þa þonne æt þære byman stefne arisað and
þurh fyres leoman to Godes dome gað.
 86. Þær ætstandað þusend þusend engla and micel
mægen heahengla and ealle halige and soðfæste Godes witegan and
heahfæderas and apostolas.
 88. Þonne ætyweð Drihten þa rode þe he on þrowode and
þær scineð leoht ofer ealne middaneard, and he ætyweð þa wunda on
his sidan and þæra nægla swaða on his handum þe he mid wæs on
rode gefæstnod for urum lufum.
 91. Þonne cwyð se eca Cyning to anre gehwylcum, Men ða
leofestan, sege me hwæt geþohtest þu oððe hwæt gecwæde þu
oððe hwæt gedydest þu on þinum life.
 93. Syle wed be þysum eallum þe ic for ðe dyde and for ðe
þrowude.
 94. Þonne andswarað se man urum Drihtne and cwyð, Næbbe ic
ænig wedd to syllenne buton mine sawle.
 96. Þonne byð sum boc untyned on ansyne þæs hehstan
Cyninges.
 96. On ðære beoð awritene æghwilces mannes dæda, eal
þæt he to gode oððe to yfele gedyde on þysum middanearde.
 98. Þær se broðor ne mæg þam oðrum helpan ne se
fæder þam suna, ne þa neahmagas ne ða maðmgestreon ne þysse
woruldæhta ænigne man þær gescyldan magon.
 100. Ac Drihten gyldeð anra gehwylcum menn æfter his sylfes
gewyrhtum.
 102. þonne soðfæste and gecorene men forðbærað heora
wurca hyrsumnysse and Drihtnes halige martyras heora þrowunga and þæra
carcerna nearonyssa and mænige earfoðu þe hi adrugon for Drihtnes
naman.
 104. Munecas bærað heora hyrsumnysse and forwyrnednysse
þyssa woruldlicra þinga and heora þa singalan wæccan and þa
drihtenlican bebodu and heora þa gastlican þeowdomas.
 107. Læwede men, þa ðe her on worulde rihtlice heora lif
libbað, hi bærað heora ælmysdæda and hluttor lif and clæne on
ansyne þæs heahstan Scyppendes; and þonne cwyð se eca Cyning to ðam
godum, Cume ge gebletsode.
 110. Þonne þa arleasan and þa synfullan hi bærað
nearowne wæstm and sceand fulne on ansyne þæs hehstan Scippendes;
þonne cwyð se heofona Cyning, Fare ge fram me, awyrgede, on þa ecan susle
hellegrundes.
 112. And hi þonne ahwyrfað fram haligra manna dreame and
swiðe heofigende hellewitu secað, þær is deað buton life and
þystru butan leohte and hreownys butan wæstmum and sar buton frofre and
yrmðu butan ende.
 115. Þær ne ongyt se fæder þone sunu ne se sunu þone
fæder ne wyrðað, ne seo dohtor þa modor ne lufað ne seo modor
þære dehter ne miltsað.
 117. ac anra gehwilc hys sylfes yrmða wepað and heofað;
forðan ðe hellefyr næfre ne byð adwæsced ac þa dracan and þa
wyrmas þæra arleasra manna sawla slitað and hi næfre na beoð
sweltende.
 120. þær is eagena wop and toða gristbitung and þær is
welera þurst and wita stow.
 121. Of þysum tintregum, men ða leofestan, tiligen we us to
gescildenne and us to gewarnigenne þa hwile þe we lifes leoht habban, þe
læs þe us færunga þas þeostru forgripun.
 123. And mid geornfullum mode tiligen we ure sylfra, swa lange swa
we lybbon on þysum life mid godum dædum to gewyrcenne þæt we heofona
rice gegearnian mid urum Drihtne and eallum his halgum.
 125. Þær is ece blis and engla sang ungeswyðrod and
unasecgendlic gefea and Godes lof and unawendedlic wynsumnyss and seo soðe
fægernys.
 127. Swa us cydde Sanctus Iohannes, se Drihtnes dyrling, se
sceawode heofona rices wuldor.
 128. And he on heofonum wæs and he cwæð, Ic geseo niwne
heofon and niwe eorðan and þa halgan ceastre Hierusalem; seo wæs fram
Gode gefrætewod.
 130. And heo wæs befangen mid swiðe micclon wealle and
twælf gatu wæron on þære ceastre þa wæron geworhte of twelf
cynna gymmum.
 132. And seo ceaster wæs ymbseald mid Godes beorhtnysse and hire
staðol wæs of eallum deorwurðum stanum gefrætewod and hire worðigas
wæron þæs hluttestran goldes.
 134. And on ðære ceastre sunne ne lihteð ne mona ac Godes
beorhtnys hi onlihteð and seo beorhtnys wæs þæt soðe Lamb þæt
wæs se ælmihtiga Drihten.
 136. Þær ineodon ealle þeoda and eorðcyningas; hi comon
and gesawon Godes wuldor and his mægenþrym and hi sealdon Gode
weorþunga.
 138. And æfter þan cwæð Sanctus Iohannes, Ic geseah
micele men gangan of eallum þeodum.
 139. Þa wæron beswapene ealle mid hwitum hræglum and
clypedon and cwædon, Si hælo urum Drihtne and þanc þe sytteð ofer
þysum heahsetle.
 142. Forðon us is micel neodþearf, men ða leofestan, þæt
we biddan þa heofoncundan gesamnunga þæt hi us eac þingion to ðam
ælmihtigan Drihtne.
 143. And Sanctus Michael þone heahengel utan we us on fultum
cygen, se ys hyrde neorxnawanges and ealdor Ebrea þeode, and æghwilces
godes mannes sawle.
 146. He geweald hæfð, and he næfre hi forlæt ær he hi
gebringe beforan Drihtnes hehsetle, þær is andweardnys ealra haligra and
seo ece blis unasecgendlic on heofona rice.
 148. And þæt is þæt hea rice and þæt herigendlice
and þæt smylte and þæt gesibsume þæt God his haligum gegyred
hæfð and mid hys mægenþrymme gefrætewod.
 151. Men ða leofestan, herien we nu þone ælmihtigan Drihten
and lufien we hine and wurðigen.
 152. He is Cyning ealra cyninga and he ys Scyppend ealra gesceafta
gesewenlicra and ungesewenlicra.
 153. And he is fægrost ealra blostma and he is snytro þære
soðan lufe.
 154. He ys engla symbelnys and he is wuldor þæra eadigra
apostola and he is leoht þæra haligra martyra.
 155. And he is neorxnawanges ece gefea and he is hælo ealra
untrumra and he is alysend þæra gehæftendra and he is ealra þinga
leoht and ealra tida.
 157. Bidden we nu, men ða leofestan urne Drihten, wuldres Cyning,
þæt he us gehwyrfe to his willan and he si ure miltsigend and ure
frefrigend to his mildheortnysse and þæt he us gelæde þær we on
þam ecan gefean moton mid him and mid eallum halegum wunian on wuldre and on
wurðmynte.
 161. He is Drihten sylfa se ðe leofað and rixað mid Suna and
mid þam Halgan Gaste a buton ende. amen.

END_TEXT
START_TEXT

HomS 45 (Tristr 3)
B3.2.45.
Ascension Day: Tristram 1970, 162-72.



 1. <foreign>In die ascensionis domini</foreign>.
 1. Men ða leofestan, us is micclum to wuldrienne and to
geblissigenne on þysum dæge for ures drihtnes ælmihtiges godes þam
mæran and þam wundorlican upstige fram eorðan to heofonum, þone sylfan
drihten þe iu gefyrn herodes se cyning mid ealre gerosolimware swiðe ondred
þa he acenned wæs on þas woruld of ðære foremæran fæmnan
sancta marian on þære þurhhaligan middeswintres mæssenihte and þone
ondredon þa þwyran iudeiscan heortan þæt he arise syððan he dead
wære of deaðe.
 12. On þysum andweardan dæge se ælmihtiga cyning and ealles
middaneardes alysend and ælces siges sige astah mid þrymlicre mihte on
þa heofonas þe he ær of to eorðan nyþer astah.
 15. And syððan he of deaðe aras on þysum halgum feowertigum
dagum he getrymmede þæra apostola heortan þa wæron his
leorningcnihtas her on worulde þam he tolet leofe cossas and þam he sealde
anweald synna to forgyfenne þam ðe hi woldon and hit gegearnod hæfdon.
 21. And he hi asende geond ealne middangeard þæt hi sceoldon
fullian ealle þeoda on ðæs ecan fæder and on þæs ecan suna and
on þæs ecan haligan gastes arfæstnysse.
 24. And he æt mid him her on life and bebead him þæt hi ne
gewiton fram hierusalem þære mæran byrig ac þæt hi geanbidedon
þæra behatenra gyfa þæs haligan gastes þe he him behet.
 29. He sæde him and þus cwæð, geanbidiað nu on
hierusalem sume hwile ealle ætgædere for ðam ðe binnan feawa daga
fyrste ic asende to eow on eorðan þone frefrigendan gast and ge beoð mine
cyðeras ægðer ge on hierusalem ge ofer eall iudea land ge ofer samariam
þa þeode.
 35. And þa þa he him þis sæde þa wearð he up ahafen
him geseondum and hine onfeng beorht wolcn fram heora eagum.
 38. And þa ða hi beheoldon þa lyfte þa stodon þær
twegen weras þa wæron ymbscrydde mid beorhtum reafe and þa stodon wið
ða apostolas and þus cwædon, eala ge galileiscan weras, hwæt wundrige
ge þus þas heofonlican heannysse behealdende?
 43. Soðlice þes hælend þe fram eow genumen is and gebroht
is on his fæder swyðran healfe mid swa micclum wuldre swa ge nu gesawon
hine upp to heofonum astigan mid eall swa micclum wuldre he eow eft to cymð
on ðam micclan domesdæge to ðam þæt he wile secan and acsian þa
befæstan gestreonu.
 49. Þonne is us eallum þylcum wordum him to toclypigenne þus
cweþende, eala þu geworhtest heofones and eorðan and sæ and ealle
gesceafta.
 52. And þu ðe gesceope þone forman mann adam þone þe
deofol beswac mid facenfullum swicdome and hyne man syððan ut of
neornxawange anydde and hine sona gehæftne mid him to suslum geteah, þone
þu drihten god and us ealle mid þinum agenum blode alysdest.
 58. And he eft to neorxnawanges gefean wearð gelædd þe he
ær of wearð adrifen.
 60. We biddað þe nu ða ælmihtig drihten þæt þu for
þinum mæran upstige us ece ræste forgife þonne þu cymst to ðam
þæt þu wylt deman ealre worulde and heofonware and hellware on þinra
haligra eðle þær ðe bið niwe lofsang gesungen þæt is on heofona
rices wuldre.
 66. Men ða leofestan, us gedafenað eac þæt we symble
wuldrien and geblissien for ðam ðe hit is gerædd on halgum bocum
þæt drihten ure alysend æfter alysednysse mennisces cynnes and æfter
þam mæran sige þe he deoflu ofercom on þysum dæge mid micelum sige
to heofonum astah þær hine heriað on ecnysse ealle heofonlice werodu.
 74. Eac swilce we gelyfað þæt he þanon cume on wuldre his
mægenþrymmes mid englum and heahenglum to demenne eallum mancynne
rihtwisum and synfullum and þonne he agylt anra gehwylcum æfter his sylfes
weorcum.
 79. And þæt we sceolon witan and ongytan þæt ær
drihtnes þrowunge ealra haligra manna sawla wæron gehæfte on helle for
adames gylte oð ðone fyrst þe drihten for urum lufon on geþrowode and
þone biteran deað onbyrigde and us þa æt deoflum alysde and mid him to
heofonum gelædde ealle þa ðe fram frymðe þisse worulde his willan
worhton and his bebodum filigdon.
 86. Ealle drihten on þam mæran dæge his upstiges þe we nu
todæg wurðiað he mid him to heofonum gelædde and nu synt þær
wunigende on ecere blisse.
 90. And þonne þa godan of þysum life ferað þonne gelæt
hi engla werod on þa heofonlican ricu þæt hi þær geanbidion þone
ærist heora lichamena þæt hi æfter domesdæge wunien mid lichaman
and mid sawle on ecnysse mid drihtne on þære anwealdan eadignysse and on
ðære ecan gesælignysse.
 95. Swa þæra synfulra manna sawla on helle beoð under ege
asette and geanbidiað ærist heora lichomena þæt hi æfter
domesdæge mid lichaman and mid sawle beon gecyrrede to ecum witum mid
deoflum wunigende.
 101. Men ða leofestan, uton us nu warnian þæt we þonne ne
cumon forhte toforan drihtnes domsetle for urum gyltum þonne he ongynð us
acsian and smeagian hwæt we him ongean broht hæbben for eallum þam
þingum þe he for us geþrowode.
 107. Uton besceawian hwæt se mæra godes þegen sæde
petrus.
 108. Eala ge leofestan menn, he cwæð, uton ongitan þæt
crist for us þrowode.
 110. And he us lærde þa bysne þæt we sceoldon filigan his
bebodum and larum and weorcum se þe næfre nan facn næs on his muðe
gemet ne ut gangende ne nanne mann ne wyrgde he þa ða man hine wirigde.
 114. Ac he sealde hyne sylfne swiðe bylihwytlice þam ðe hine
on unriht demdon.
 116. He cwæð eftsona petrus se gecorena drihtnes þegen and
ealdor ealra þæra leorningcnihta þe drihtne sylfum filigdon on þysum
life.
 119. Uton witan, he cwæð, þæt drihten us forlæt þa
bysna manigra geswinca næs nanra ræsta and teonena næs nanra glencga
swingla and sara and hospas and manega oðre yfelu þing he þrowude for
urum lufon.
 124. Men ða leofestan, us is micclum þes dæg to
mærsigenne and to wuldrigenne for ðam þe manega wundru gewurdon on
þysum dæge.
 127. Þæs hælendes leorningcnihtas gesawon on þysum
dæge ane lange hlædre betweonan heofonum and eorðan þa hi hine
gesawon to heofonum stigan.
 130. And hi gesawon englas ægðer ge up ge nyðer on ðære
hlæddre faran on hwitum gegyrelan and þus cwæþende, eala ge
galileiscan weras, hwæt wundrige ge þes hælend þe fram eow genumen is
on heofon?
 134. Swa he cymð eft swa swa ge gesawon hine nu faran on
heofonas.
 135. Ac gað to hierusalem and wuniað þær oð ðæt eow
cume se frefrigenda gast fram ælmihtigum gode se eow lærð ealle þing
þe eow behatene synt fram drihtne hælendum criste.
 140. And eft hi gesawon godes sunu standan ætforan þam
healican weofde on heora heannyssum and hi hyne gehyrdon his fæder herian.
 142. And eft hi gesawon synfulra manna sawla on witum earmlice fram
deoflum gewriðene.
 145. Ealle þas þing, men ða leofestan, him wæron
ætywede to ðam þæt hi sceoldon us fore warnian and þam bið wa
geborenum þe þylcum larum hyran nellað þe hi on bocum for ure þearfe
awriton.
 149. And uton na forgytan þæt we symle sceolon gewilnian þa
heofonlican and uton us warnian wið ða hellican stowa þæt we ne gan on
ða.
 153. On þam is dæghwamlice ece sargung and unrotnys buton
blisse and teara genihtsumnyss buton frofre þær beoð cwylmede
dæghwamlice þa synfullan.
 156. Sume þær hangiað be þam fotum þæs þe us halige
gewritu onwrigen habbað and sume þær hangiað be þam handum and sume
þær hangiað be þam sweorum.
 159. And sum þær beoð besenced oð ða cneow on þam
hatan pice and on ðam fyre and sum þær bið besenced oð ðæne
nafelan and sum þær bið besenced oð ðone muð and sume þær
hangiað be heora feaxe on þam þuruhhatan fyre.
 164. Men ða leofestan, uton geþencan þa þing þe rihte
synt on ðam bið gegladod god and uton don þæt sylfe and uton
gegearwian ure heortan mid godum weorcum.
 167. And uton beon geæmtigode fram leahtrum and uton beon
gefyllede of mægenum.
 169. And uton gewilnian symle þæt we gegyrnon mid ealre
hrædnysse þæt heofonlice rice þær se healica cyning and þa
healican cempan symle eardiað.
 172. Þær is ece med and þær is heofonlic mete, þær
is ece myrhþ and rice buton awendednysse.
 175. Men ða leofestan, us gedafenað þæt we forhicgen
þisne middaneard þæt we magon filigan criste urum alysende fram
hellewitum.
 177. And uton warnian þæt we ne forspillon þæt ece lif
for þyses middaneardes idelan wuldre ac uton symle herian urne ecan drihten
þone þe sitt and ofersyhþ þa eadigan engla werodu on heofonum þe
genamode synt cherubin and seraphim.
 182. Se is reccend heofones and eorðan and ealra gesceafta,
þone heriað englas and heahenglas, þone arwurðiað witegan and þa
apostolas þe drihtnes leorningcnihtas wæron her on worulde, þone symle
gegyrnað haligra fæmnena mænigo to geseonne.
 187. For ðam ðe he is gefyllednys and fulfremednys ealra
haligra and hi symle blissiað on heofonum ætforan his gesihþe.
 191. Eala men ða leofestan, uton geþencan þa heofonlican god
and hi geearnian on urum life and uton gemunon hu micel wurðmynt hit byð us
on ðam toweardan life þæt we þær scinað on godes rice swa sunne
gyf we his willan her on worulde wyrcað.
 197. Hwæt, he us eallum þone wurðmynt geann þe he his
apostolum geuðe and him to cwæð, swa swa min fæder me lufode swa ic
lufode eow.
 199. Wuniað on minre lufe and ge beoð mine frynd gyf ge þa
þing doð þe ic eow bebeode.
 202. Eala micel weorðscipe is hit þam nu þe he þa to
cwæð, swa hwæt swa ge on minum naman minne fæder biddað he eow
sylþ and he lufað eow for þam ðe ge me lufodon and on me gelyfdon.
 206. Eala micel wurðmynt is hit þam ðe he his fæder fore
halsode þus cwæþende, eala þu halga fæder gehæl þa on þinum
naman þe ðu me sealdest and þæt middaneard oncnawe þæt þu me
sendest þæt syndon ealle þa ðe on me gelyfað.
 211. Eala micel wurðmynt ys þam gelyfendum þe godes bearn big
sæde.
 212. Eala fæder, he cwæð, þa ðe þu me sealdest, ic
wille þæt hi beon þær þær ic beo þæt hi geseon mine
beorhtnysse þe ðu me sealdest and þa ðe ic him sealde.
 216. Micel wurðmynt is nu þam ðe se hælend sealde
gesibsume cossas þus cwæðende, ic læte to eow sibbe and ic sylle eow
mine sibbe.
 220. Micel wurðmynt is nu þam þe se hælend to cwæð
þa he to his fæder for to heofona rices wuldre, hit is tima þæt ic
gehwyrfe up to þam þe me hider niðer asende, and bletsiað ge god and
gecyðað ealle his wuldru.
 225. Eala micel wurðmynt is nu þam ðe he sylf to cwæð,
ic astige to minum fæder and to eowrum fæder and to minum gode and to
eowrum gode.
 228. And þa ða he þas þing sæde þa wearð he up
ahafen on beorhtum genipe him geseondum and he wæs fered on heofonum
aþenedum handum and he bletsode hi þus cwæðende, Si sibb mid eow.
 233. And þæt genip hine underfeng fram heora eagum and hi
stodon and beheoldon þa lyfta.
 234. And hi þa clypedon anre stefne þus cwæþende, eala
wuldres cyning drihten mægna, þu ðe nu todæg sigorgend astige ofer
ealle heofonas, ne forlæt þu us na fæderlease.
 238. Ac asend to us þines fæder behat, þæt is
soðfæstnysse gast, þæt he wunige symle on ecnysse mid us and þæt
we habbon ece lif mid ðe on heofona rices wuldre.
 242. Uton nu men ða leofestan, beon gemyndige urra sawla þearfa
and uton wyrcan god on ðam ðe we þurhteon magon.
 245. Men ða leofestan, uton we nu geornlice geþencan for ðam
on urum mode þæt se towearda and se micela domesdæg ne latað and
sculun þonne þurh gode dæde gediglan ure uncysta on þysum eorðlicum
gedrefednyssum.
 249. Gefæstnigen we þonne urne hiht on þone ecan eþel and
þa innunge ures modes gestaðelian we on ðam soðan leohte.
 253. Nu we gehyrdon secgan, men ða leofestan, hu ure drihten on
þysum andweardan dæge on heofonas astah.
 256. Uton we hine þonne biddan for his þære halgan
upastigennysse on ða ecan dreamas þæt he us gehealde him to willan her
on worulde and he us forgyfe ece lif æfter þysum life.
 260. Si him lof and wuldor a to widan feore ealra his goda and hys
gyfena þe he us forgyfð se ðe leofað and rixað in worulda woruld a on
ecnysse, amen.

END_TEXT
START_TEXT

HomS 46 (BlHom 11)
B3.2.46.
Ascension Day: Morris 1874-80, 115-31.



 1. ON þA HALGAN þUNRES DEI.
 1. Men þa leofestan, magon we nu hwylcum hwego wordum secgan be
þære arwyrþnesse þisse halgan tide & þysses halgan dæges,
þe we nu on andweardnesse weorþiað.
 3. Wæs on þyssum dæge þæt ure Drihten Hælend Crist
þa menniscan gecynd þe he genam to his godcundnesse ahafen him sylfum ofor
heofonas & ofor ealle engla þreatas he eft to þæm fæderlican
setle eode, þonon he næfre onweg ne gesat þurh his þa ecean
godcundnesse.
 8. Þonne gehyrdon we ær on þas halgan tide secgan be
þære halgan þrowunga ures Drihtenes, & eac be his þære
wuldorlican æriste, seo eft on þæm þriddan dæge geworden wæs.
 10. Þonne sceolon we nu hwylcum hwego wordum secggan be þisse
halgan drihtenlican upastigennesse, þa we nu on andweardnesse weorþiað.
 13. Sagað Sanctus Lucas, se godspellere, þissum wordum be þon
& þus cwyþ: <foreign>Igitur qui conuenerant usque ad irrahel</foreign>.
 14. Þa halwendan men cwædon, & þa geleafsuman, þe þe
to urum Drihtne coman þa he to heofonum astigan wolde, frunan hine &
ahsodon, & þus cwædon, Drihten, wilt þu nu on þas tid gesettan
Israhela folca rice?
 18. He þa Drihten Crist ær his þam halgum æteowde
æfter his æriste, & him spræc to, & sægde ymb godes rice,
& him þæs halgan gastes cyme toweardne gehet.
 20. Ac næron hie þagyt þa halgan mid þon godcundan gaste
swa getrymede, swa hie sona emb ten niht wæron, ah hie tealdon þætte
Israhela rice sceolde þa sona æfter Cristes þrowunga beon her on
eorþan mycel & lang & gebletsod weorþan.
 24. Ahsodan þa forþon hweðer he wolde þæt rice sona her
on eorþan gesettan þe þonne þisse worlde ende on domes dæge; frunan
maran þinges þonne ænges mannes gemet wære her on eorðan, þæt
hit witan mihte.
 28. Þa ondswarede he Drihten, & him cyþde, & þus
cwæþ, <foreign>Non est uestrum usque ad potestatem</foreign>; Nis þæt eower, he
cwæþ, þæt ge witan þa þrage & þa tide þa þe Fæder
gesette on his mihte.
 31. We leorniaþ þæt seo tid sie toþæs degol þæt
nære næfre nænig toþæs halig mon on þissum middangearde, ne
furþum nænig on heofenum þe þæt æfre wiste, hwonne he ure
Drihten þisse worlde ende gesettan wolde on domes dæg, buton him Drihtne
anum.
 35. We witon þonne hweþre þæt hit nis no feor to þon;
forþon þe ealle þa tacno & þa forebeacno þa þe her ure Drihten
ær toweard sægde, þæt ær domes dæge geweorþan sceoldan,
ealle þa syndon agangen, buton þæm anum þæt se awerigda cuma
Antecrist nuget hider on middangeard ne com.
 40. Nis þæt þonne feor toþon þæt þæt eac
geweorþan sceal; forþon þes middangeard nede on ðas eldo endian sceal
þe nu andweard is; forþon fife þara syndon agangen on þisse eldo.
 42. Fif elddo sindon ahgan.
 42. On þam syxtan sceal beon dom deih.
 43. Þonne sceal þes middangeard endian on þam sixta elddo
& þisse is þonne se mæsta dæl agangen, efne nigon hund wintra
& lxxi on þys geare.
 45. Ne wæron þas ealle gelice lange, ac on þyssum wæs
þreo þusend wintra, on sumre læsse, on sumere eft mare.
 46. Nis forþon nænig mon þe þæt an wite hu lange he ure
Drihten þas gedon wille, hwæþer þis þusend sceole beon scyrtre ofer
þæt þe lengre.
 48. Þæt is þonne æghwylcum men swiþe uncuþ, buton
urum Drihtne anum.
 49. Þa he þa ure Drihten his þæm halgum sægde þæt
þæt heora gemet nære þæt hie þæt wiston, hwonne he ðisse
worlde ende gesettan wolde, þa cwæþ he to him, <foreign>Seþ accipietis
uirtutem superuenientes Spiritus Sancti in uos</foreign>; Ac ge onfoþ þæm
mægene Halges Gastes se cymeþ ofor eow.
 54. Hwæt we witon & leorniaþ þæt he þe teoþan
dæge him þone Halgan Gast onsende of heofonum, þe hie syþþan mid
getremede wæron on þas halgan tide, þe nu þys uferan sunnandæge
bið.
 57. & hie seoþþan ealle worlde wean & ealle þreatas
oforhogodan, & him nowiht fore ne ondredon; forþon þe hie mid þon
egsan & þære lufan þæs ælmihtigan Drihtnes innan þurh
þæs Halgan Gastes onbryrdnesse to þon swiþe onbryrde wæron,
þæt hie ealle worldlice tintrega & ealle lichomlicu sar oforhogodan.
 62. Heora modes heanesse ealle eorþcyningas ofercuman onbegan
mihton.
 63. Þa cwæþ he, <foreign>Et eritis mihi testes in Hierusalem et omni
Iudea et Samaria et usque ad ultimum terre</foreign>; He cwæþ, & ge beoþ mine
gewitan in Hierusalem & on eallum Iudea & Samaria & æt þam
ytmestan eorþan gemærum.
 67. Hwæs sceoldan hie þa halgan urum Drihtne gewitan beon,
buton þæt hie þæt sceoldan mancynne cyþan & secggean geond
þysne middangeard ærest þæt he ure Drihten þæt gefylde, þæt
he þurh his þa halgan toweardnesse gehet & sægde mancynne to
frofre.
 71. Þæt he sylfa us hider on middangeard gesecean wolde, mid
lufan & mid eaþmodnesse, on menniscne lichoman & eac þa his lare
& his word þe hie æt his sylfes muþe gehyrdon, þa hie sceoldan
mannum secgan.
 75. & þa bysena þe hie æt his dædum gesawon, þa hie
sceoldan eac mannum cyþan, & his þa halgan þrowunga & eft his
þa wuldorlican æriste þy drihtenlican dæge, & þa halgan
upastigenesse on heofenas, seo on þissum halgan dæge geworden wæs.
 79. Þæt hie ealle heora sylfra eagon oforsegon & heora
earon gehyrdon, þyses ealles hie sceoldon Drihtne gewita beon, & þæt
hie ealle sceoldan geond þysne middangeard mancynne bodian & secgan; swa
þæt cuþ gewearþ þæt hie þæt seoþþan gedydon
unagæledlice.
 83. Swa we leorniaþ þæt sona æfter þon þe Drihten on
heofenas astag, & hie mid Halgan Gaste getrymede wæron, þa wæs
æfter þon þæt hie þysne middangeard on twelf tanum tohluton.
 86. & æghwylc anra heora in þæm dæle þe he mid tan
geeode, þæt he þurh Godes gife manige þeode urum Drihtne þurh his
lare gestreonde.
 89. <foreign>Hec cum dixisset usque ad eorum et cetera</foreign>.
 89. Nalas þæt wolcn þær þy forþ com þe ure Drihten
þæs wolcnes fultomes þearfe hæfde æt þære upastignesse,
oþþe þæt wolcn hiene up ahofe, ah he þæt wolcn him beforan nam,
swa he ealle gesceafta on his handa hafað.
 93. & ealle þurh his godcunde meht & þurh his ecean
snyttro æfter his willan receþ & stihtaþ.
 94. & he mid þy tacne swa on þæm wolcne from heora
gesihþe gewat, & in heofenas astag, þæt he þonne swa wile on domes
dæg eft on þysne middangeard cuman in wolcne & mid engla þrymme;
& he þonne wile eallum wisfæstum gesceaftum ecndom gesetton.
 99. <foreign>Cumque inturent usque albis</foreign>.
 99. Þa hie þa in þone heofon locodan æfter him, & hie
Drihten gesawon upastigendne, þa stodan him twegen weras big on hwitum
hræglum.
 101. Þæt wæron Drihtnes englas.
 102. Þa hwitan hrægl þara engla getacniaþ þone gefean
engla & manna, þe þa geworden wæs.
 103. Forþon þær þæt æfre wære þæt englas on
heofenum maran gefean & maran blisse hæfdon þonne hie ealne weg ær
hæfdon.
 105. Þonne wære þæt on þas halgan tid geworden þa hie
þonc heora Scyppend gesegon, & þone soþan Cyning ælmihtigne God
ealra gesceafta mid þære menniscan gecynd to þæm fæderlican setle
ahafenne, þonon he næfre ne gewat þurh his þa ecean godcundnesse.
 109. & him þa wæs eac heora gefea & heora blis geeced
þa hie wiston þæt heora eþel þær on heofenum sceolde eft gebuen
& geseted weorþan mid halgum sawlum, & þa halgan stel eft gefylde
mid þære menniscan gecynde, þe deofol ær for his oforhygdum of
aworpen wæs.
 114. Hwæt we witon þæt æghwylcum men biþ leofre swa he
hæbbe holdra freonda ma.
 115. Ond nu þeos halige tid englum þus healice to gefean &
to blisse wearþ, hwæt þonne huru eallunga seo mennisce gecynd þæs
mæg mid rihte þæm Scyppende lof & wuldor secgean þara ara &
þara weorþmenda, þe he se ælmihtiga Drihten in þas tid mancynne
forgeaf.
 119. Forþon se hindsið mancynnes & þæt heaflice gewrit
þæt wearð þys dæge fordilegod, & se sarlica cwide eft oncerred,
þe ure Drihten ær þurh eornesse to þæm ærestan men cwæþ:
<foreign>Terra es et in terram ibis</foreign>; þu eart eorþe, he cwæþ, & þu
scealt on eorþan gangan & eft to eorðan weorðan.
 124. On þa ilcan menniscan gecynd þe he þæt ær þurh
eornesse swa tocwæþ, þa ilcan he ure Drihten on þas halgan tid on him
sylfum ahof, ofer heofonas & ofer ealle engla þreatas.
 127. Hu mihte æfre englum mara gefea & geofu & blis
geweorþan, oþþe mannum mara weorðmynd þonne him on þyssum dæge
gewearþ?
 129. Þæs we sceolan nu simle unablinnendlice mid ealre heortan
meagolmodnesse urum Drihtne þanc secgan.
 131. Þa hy þa up on þone heofon æfter urum Drihtne
locodan, swa ic ær sægde, þa cwædon þa englas to him, þe
þær on hwitum hræglum æteawdon, <foreign>Uiri Galilei usque ad celum</foreign>; Ge
Galileiscan weras, cwædon hie, forþon þe hie wæron of Galileam
þæm lande, hwæt stondaþ ge her & þyses wundriað, & up on
þysne heofon lociaþ?
 136. Þes Hælend þe nu up on þysne heofon from eow astag,
oþþe ahafen wæs, he eft cymeþ on domes dæg to þæm gemete þe
ge hiene nu gesawon on heofen astigendne.
 139. Swa he ure Drihten eft cymeþ on domes dæg in wolcne &
in þæm ilcan lichoman, þe he nu on heofonas astag.
 141. Ah þonne hwæþere he wile cuman mid mycle maran egsan.
 142. Forþon þe se ilca Drihten þe us nu ær mid ealre
eaþmodnesse hider on middangeard gesohte in menniscum lichoman, & he
ealle eaþmodnesse & eal geþyld & ealle mildheortnesse wiþ mancynn
gecyþde, se ilca us þonne wile nu hwonne eft on þa nehstan tid þisse
worlde on domes dæg mid eallum egesan gesecean, & þonne æghwylcum
anum men gyldan & leanigean æfter his sylfes weorcum & dædum.
 148. & he wile his þa halgan & þa gecorenan mid him
gelædan on his þæt heofonlice rice.
 150. Swa he wile þonne eac ealle deofles men, þe nu ær her
on worlde synt & mandæda fremedon, þa he wile ealle for heora
gewyrhtum mid deoflum on ece fyr sendan.
 152. Ah wuton we þæt nu geornlice gemunan þa hwile þe we
magon & motan.
 154. Uton betan þa geworhtan synna & ælmihtigne Drihten
georne biddan þæt he us gescylde wið þa toweardan.
 155. & uton we symle þæs dæges fyrhto & egsan on
ure mod settan.
 156. Uton gemunan hu uncuþ bið æghwylcum anum men his lifes
tid, æghweþer ge ricum ge heanum, ge geongum ge ealdum, hwilce hwile hine
wille Drihten her on worlde lætan beon.
 159. Geseo we þæt oft swiþe manegum men færlice
gelimpeþ þæt he hine wið þas world gedæleþ; forþon us is
mycel ðearf þæt we simle teolian on ælce tid þæt we syn gearwe,
þonne ure Drihten ure hwylces neosian wille.
 163. Swylce eac we leorniaþ, men, þæt þa men secgaþ þa
þe þyder ferdon & eft hider coman, þæt seo stow þe Drihten
lichomlice nehst on stod her on middangearde, ær þon þe he þurh his
mennisce gecynd in heofenas astige, þæt seo is nu get æt þysne
andweardan dæg mid manegum godcundum wuldrum swiþe healice geweorþod for
manna eagum.
 168. Þonne leorniaþ we þæt seo stow is on Oliuetes dune
ufeweardre; þonne is þære swiðe mycel cyrice & þrymlic ymb þa
stowe utan getimbred; & is sin hwyrfel on wilewisan geworht swa fægre
& swa weorþlice swa hit men on eorþan fægrost & weorþlicost
beon/ geþencean meahton.
 173. Þonne synd þær þry porticas emb þa ciricean utan
geworhte, & þa ealle swiþe fægere ufan oferworhte & oferhryfde.
 175. Seo myccle cirice þonne, seo þe þær on middum
stondeþ, seo is ufan open & unoferhrefed, forþon he ure Drihten wolde
þæt þa men þe þyder mid geleafan coman, & þa halgan stowe
sohton, þæt heora eagum aa se weg wære up to heofenum cuþ to
locienne, þider hie witon þæt he Drihten mid lichoman astag.
 180. & þeah þe þæt hus ufan open sy sylf &
unoferhrefed, swa ic ær sægde, hweþre hit biþ a þurh Godes gife
ufan wiþ æghwylc ungewidro gescylded, þæt þær næfre nænig
dæl regnes ne ungewidres incuman ne mæg.
 183. & seoþþan þis hus oþþe seo stow þær
getimbred wæs þæt seoþþan næfre nænig man þa læstas
sylfe ufan oferwyrcean ne mihte, ne mid golde, ne mid seolfre, ne mid
nænigre worldfrætwunga.
 186. Ac swa hwæt swa þær man on alegde þonne wearp seo
eorþe hit sona sylf up of hire to þæs mannes andwleotan, & nænige
hwile on hire habban wolde; ne his ænigre worldlicre frætwednesse onfon
wolde, seoþþan hire þa halgan fet ures Drihtnes on stodan.
 191. Þonne is þær on þære myclan ciricean geworht emb
þa lastas utan, hwene widdre þonne bydenfæt, up oþ mannes breost
heah.
 193. Wæs þæt æreste of grenum are geworht; nu hit is mid
golde & mid seolfre gefrætwod.
 194. Is þonne on westan medmycel duru þæt mannes heafod ge
þa sculdro magan in, þæt man mæg to þæm lastum onhnigan, &
þa cyssan.
 196. & manige men þær þa moldan neomaþ on þæm
lastum, þe þæt begytan magan þæt hie hit don motan, & him to
reliquium habban, & monige adle & untrumnesse þurh þæt beoð
gehælde, þonne man þa moldan todeþ.
 200. & þonne is þæt eac ealles wundorlicost þæt man
dæghwamlice þa moldan nimeþ on þæm lastum, & men wide geond
eorþan lædaþ to reliquium, swa ic ær sægde, & næfre man
þære moldan to þæs feale ne nimeþ, ne to þæs oft, þæt mon
æfre þurh þæt mæge a þy maran dæl on þæm stoþlum
gewercean, oþþe þæt þa lastas on oþerne mægwlite oncyrran.
 205. Ah hie a swa onwalge beoþ & on þære ilcan onsyne
þe hie þær on forman on þa eorþan bestapene wæron.
 207. Forlet he ure Drihten his þa halgan fet þær on þa
eorþan besincan mannum to ecre gemynde, þa he æfter his þære halgan
þrowunga his þa menniscan gecynd on heofenas lædon wolde, þonon he
næfre onweg gewiten næs þurh his þa ecan godcundnesse.
 211. & swa nuget on þære eorþan þa stoplas onaþrycte
syndon oþ þysne andweardan dæg, þurh þa heora onwalhnesse &
þurh manigfeald wundor þæs Scyppendes swa cuþlice gecyþed is.
 214. Þonne hangaþ þær eac bufan þæm lastum geregnod
swiþe mycel leohtfæt, þæt man simle mid ele fylleþ swa oft swa his
þearf bið; & bið a dæges & nihtes byrnende for þara swaþa
weorþunga.
 217. Swylce eac syndon on þære myclan cirican þe ymb þa
stowe utan geworht is, ehta eagþyrelu swiþe mycele of glæse geworht,
& æt æghwylcum anum þara hongaþ leohtfæt, & þa beoð
simle mid ele gefylde & æghwylce niht byrnaþ.
 221. & to þon leohte & beorhte scinaþ ælce niht
þurh þa eagþyrelo, swa swa eles gecynd bið þæt he beorhtor
scineþ þonne wex on sceafte, & næs na þæt an þæt þæt
leoht þa dune ane oferscineþ, þe seo cirice on getimbred is, ac eac
swylce Gerusalem þa burh, seo is west þonon from þære stowe on anre
mile, þæt mon æghwylce niht mæg of æghwylcum dæle þære
burge þæt leoht geseon scinan of þære halgan stowe.
 228. & þæt oft gita manegum mannum gelimpeþ, þonne hie
þæt leoht geseoþ on niht scinan swa beorhte, þæt heora heortan
beoð þurh þæt innan gemanode, & þurh godes gife, & hie heora
sylfra lif þe gearor ongeotaþ.
 231. & hie eft færinga þe maran hreowe doþ heora synna,
þonne hie gemunaþ þa mycclan eaþmodnesse, & hu luflice he us
ærest gesohte hider on middangeard on menniscne lichoman of his þæm
hean heofonlican setle, & hu eaþmod he for mannum wæs lichomlice.
 235. & þæt ealra mæst wæs, þæt he for ealles
mancynnes hæle mid his sylfes willan deaþ geþrowode, þeah his
þære ecean godcundnesse nænig man sceþþan ne mihte, þæt þe
þonne wæs efne xxxiii wintra & þæs feorþan dæl, þæt he
her on worlde mancynne þurh his lare eces lifes wegas sægde &
tacnode.
 240. & hu he eft þy þriddan dæge of deaþe aras, &
þæt he on þære stowe nehst lichomlice on stod her on eorþan, ær
þon þe he þa menniscan gecynd upon heofenas gelædde.
 242. Þonne hie þæt eall gemunan & þurh þæt leoht
gemanode beoþ, þe hie of þære halgan stowe scinan geseoþ, & oft
a manige men þurh þæt to soþre bote gecyrraþ, & gode &
medeme for Gode geweorþaþ, ge efne eac manige hæþne men ungeleafsume
oft þurh þæt to Godes geleafan gecyrraþ, þe hie geseoð hu God þa
stowe weorþaþ.
 248. & ðæt is þonne geare to witenne þonne God heora
heortan swa innan manaþ, þæt he him þonne wille milde geweorðan,
& him heora synna forlætnesse syllan, & heora bena gehyran.
 251. Ond nu, men þa leofestan, þeah þe we nu þær
andwearde ne syn æt þære halgan stowe þe ic nu sægde,
þehhweþre we magon on þyssum stowum, þe we nu on syndon, gode &
medeme weorþan for urum Drihtne, gif we nu soþ & riht on urum life don
willaþ.
 255. For þon æghwylc man, sy þær eorðan þær he sy,
þurh gode dæda Gode lician sceal, & ælc man sceal his godan dæda
ahebban, gif he sceal god & medeme weorþan.
 257. Ac uton teolian þæt us þas tida idle ne gewitan, þe
he ure Drihten us to bote & to clænsunga urra dæda forgifen hafaþ.
 259. Uton beon ælmesgeorne & ardæde wið earme men,
& eaþmode us betweonan, & Godes ege & his lufe fæstlice on
urum heortum & on ure þara nehstena healdan.
 262. & teolian we þonne þeos halige tid eft cume embe twelf
monaþ, þe se lifge þæt he betre sy þonne he nu is, þurh Godes
fultum, þe lyfað & rixað a butan ende.

END_TEXT
START_TEXT

HomS 47 (BlHom 12)
B3.2.47.
Pentecost: Morris 1874-80, 131-7.



 1. Men þa leofestan, weorþodan we & bremdon nu unfyrn, for
ten nihtum, þone myclan & þone mæron symbeldæg Drihtnes upstiges
foran to þyssum ondweardan dæge.
 3. Weorþian we nu todæg þone tocyme þæs Halgan Gastes,
se wæs of heofenum onsended, & þæm apostolum to frofre gehaten for
þære miclan langunga Drihtnes framfundunga, & to wedde þæs
heofonlican eþles, swa we on Godes bocum leornodan, þæt Drihten sylfa to
his gingrum cwæde, ærþon þe he on heofenas astige, þonon he
næfre won wæs þurh his godcundnesse miht.
 10. Ac se heaþrym þæs Godes hades þæm englicum weorodum
simle ondweard wæs, þeah þe he þrage mid us wunode, swa he Drihten
gehet his leornerum, & þus cwæþ: he cwæþ, Ne forlæte ic eow
aldorlease, ac eow sende frofre Gast.
 14. Swa swa þæt gelimplic wæs þæt he his leornerum
frofre sende, se þe ealra soþfæstra Frefrend wæs, swa we magon
ongeotan be us sylfum, þonne hwylcum men gelimpeþ þæt his ful leof
fæder gefærþ, ne mæg þæt na beon þæt þa bearn þe
unbliþran ne syn, & langunga nabban æfter þæm freondum.
 18. Swa gemunde & wiste ure se heofonlica Fæder his þa
leofan & þa gestreonfullan bearn afysed & on myclum ymbhygdum
wæron æfter him.
 20. Þa wolde he se Hælend hie afrefran.
 21. Se Halga Gast hie æghwylc god lærde, & him æghwylc
yfel bewerede, swa he Drihten ondweardlice spræc to his gingrum, þa he on
lichoman wæs, & þus cwæþ, To eow cymeþ Halig frofre Gast,
þone eow sendeð Fæder on minum naman, se eow ealle þa þing
læreþ to donne, þe ic eow foresægde þæt ge don sceoldon æfter
minum upstige.
 26. Se Halga Gast dihtode ealle þa þing þe halige men writon,
oþþe on ealdum oþþe on neowum þeodscipe.
 28. Soþlice þes dæg is geweorþod mid manegum godcundum
geofum, næs þara gifena læs þonne Drihtnes ærist, & eac
þonne seo gifu þæs Halgan Gastes, þe to þyssum dæge sended wæs
ofor his apostolas.
 31. Swylce þes dæg hæfþ ælcere wucan frymþe &
ende.
 32. Forþon us is swiþe mycel nedþearf, broþor mine,
þæt we swiþe geornfullice & eaþmodlice us geþydon on þysne
andweardan dæg to urum reliquium & to urum halgum gebedum; forþon þe
we witon þæt se dæg wæs fruma þyses lænan leohtes, & he
biþ fruma þæs ecan æfterfylgendan.
 37. Lucas se godspellere cwæþ on þæm bocum þe nemned is
Actus Apostolorum be þyses dæges weorþunga, he cwæþ, Mid þon
dæge wæs gefylled se dæg þe is nemned Pentecosten ymb fiftig nihta
æfter þære gecyþdan æriste, þa wæron ealle þa apostolas
wunigende on anre stowe.
 41. Þa wæs geworden to him sweg, se wæs of heofenum sended
on windes onlicnesse, þæt wæs sweg þæs Halgan Gastes to him
cumende.
 43. & hie wæron ealle gefylled þurh þa gife þæs
Halgan Gastes, þær hie ætgædere wæron on heora gebedstowe.
 45. Hie onfengon þæm Halgan Gaste to heora heortan on fyrenra
lega onlicnesse, swa hit gecweden wæs þæt þæt hus wære Haliges
Gastes gefylled.
 47. Se sweg gefylde þæt hus, se Halga Gast gefylde þa halgan
apostolas, & þurh þone Halgan Gast hie inneweardum heortum ecelice
burnon þære Godes lufan, swa þæt gelimplic wæs þæt þa
ætgædere wæron on ecre stowe, þa þe on heora heortan & on
willan on God gecyrred wæron.
 52. Swylce is gecweden þæt hie ealle on yppan wunedon, þonen
bidende þæs Halgan Gastes, se on underntid & on windes onlicnesse ofer
hie astag.
 54. Be þæm bryne witgode Dauid, & þus cwæþ to him:
Forþlæteþ wind of his goldhordum, se is waldend windes & goldes.
 56. Se sweg wæs þæs Halgan Gastes be winde meten, &
þurh witgan witgod; forþon þa halgan apostolas wæron gefylde þurh
godspelles lare, þa wæs heora lar sawen & strogden betuh feower
sceatum middangeardes, swa on þære ilcan lare nemned is.
 60. He cwæþ, Geond ealle eorþan gæþ heora sweg, æt
þa ytmestan gemæro heora lar & heora word.
 62. We leornedon, & on þæm godspelle cwið, þæt se
Drihtnes Gast ofer hiene astige on culfran onlicnesse.
 63. Forþon þe he wæs ealra fyrena leas, þe fyr clænsian
sceolde, þonne wæs se Halga Gast ahafen ofer þa godes leorneras on
anlicnesse fyrenra legea.
 65. & þurh þæt hie wæron fram eallum synnum alesde,
& to þæm ecean life gelædde, ge eac þæt hie mihton þurh þa
gife oþerra manna synna adilegian, & getrymman þurh þa gife þæs
Halgan Gastes byrþenne þe eaþelicor & þe wynsumlicor þa myclan
byrþenne & þa hefian aberan mihton þære mycclan langunga heora
þæs leofan Hlafordes.
 71. & swylce he eac wolde þæt hie mihton þurh þa gife
þæs Halgan Gastes þe eþelicor & þe fæstlicor þæm wergan
gaste wiþstondan & ofercuman, & oferswiþan þa men þe hie
ongeaton þæt wiðerwearde wæron Godes beboda & þæs gastlican
rihtes.
 75. Swa he seolfa to his gingrum cwæþ: he cwæþ, Swa me
lufode min fæder, swa ic eow lufige.
 76. Se Hælend wiste þæt his gingran woldan unrote beon for
his framfundunga, forþon þe he wæs se leofa Lareow, & eac ealles
middangeardes Scyppend, & hie eac gesawon þæt þa halgan heofenware
him hyrsumedon.
 80. Forþon wæron swa manigfealdlice sorga Cristes þegnum on
heora heortum, forþon þe hie hine lichomlice gesawon, & him æfter
eorþlicre wisan eaþmodlice hyrdon.
 82. Þa wæs him micel langung & sorh on heora heortan þa
hie þæt ongeaton þæt he leng mid him lichomlice wunian nolde.
 84. He hie þa þæm gastlicum wordum frefrede for þære
gelomlican sorge, þe hie swa mycle gefylnesse hæfdon, & he þus
cwæþ, Ne þurfe ge beon unrote, ne gedrefed eower heorte; ac ic eow
freoþige to Fæder þæt he eow gehealde þurh þæt heofenlice
anwald.
 88. Hrædlice him þa wæs þæt heofenlice gehat, &
þære gastlican strenge toþon mycel hyht þæt hie ealle þa
eorþlican sorga forleton, & þa ingehyd heora heortan ful fæstlice on
þone heofonlican hyht gestaþelodon.
 92. & him ne wæs nænig earfoþe þæt lichomlice
gedal on þære neowan wyrde.
 93. Æfter þeossum wordum se Hælend cwæþ to his
leornerum, Ic eow sende frofre Gast.
 95. Þæs wordes andgit is swa mon cweþe þingere, oþþe
frefrend.
 96. Æfter þissum wordum hi ða onfengon ðære mæstan
strenge þæs heofonlican fultomes þurh þa onfengnesse þæs Halgan
Gastes.
 98. Hie wæron toðon frome & toþon strange, þæt hie
mihtan æghwæt gefremman mid Godes fultome ðæs þe hie woldan.
 100. Eac þonne heora wegas onlihton þurh heora lare &
þurh gife ðæs Halgan Gastes.
 101. Sona swa ðeos geofu þurh Drihtnes miht on heora heortan
alegd wes, hie wæron toðon frome & toðon anrode, þæt hie
forhogodan ege ealra eorðlicra cyninga; toðon hie ðam Halgan Gaste
onfengon on heora sefan & þone eorðlican egsan forsawon, & he him
forgeaf eces lifes hyht.
 106. Broðor mine, nu we gehyrdon secgan þa weorðunga þyses
ondweardan dæges, & eac þa gife þe ðam halgan apostolum seald
wæs on ðysne ondweardan dæg.
 108. Nis hit þæt an þæt him anum þæm apostolum
wære geofu seald, ac eac þonne eallum manna cynne forgifnes wæs seald
ealra synna, & eac se freodom þæs unaræfnedlican þeowdomes,
þæt is ðæs deofollican onwaldes eallum welwyrcendum.
 112. Eac us is alefed edhwyrft to þæm ecean life, &
heofena rice to gesittenne mid eallum halgum & mid Drihtne sylfum, þæm
Drihtne sy lof & wuldor on worlda world, a buton ende, on ecnesse.
 115. AMEN.

END_TEXT
START_TEXT

HomS 48 (TristrApp 3)
B3.2.48.
Virgins ['Evangelium de virginibus']: Tristram 1970, 439-45.



 1. <foreign>Ewangelium de uirginibus</foreign>.
 1. <foreign>Simile est regnum celorum decem uirginibus que accipientes
lampades suas exierunt obuiam sponso et sponse, et reliquia</foreign>.
 4. Matheus se godspellere awrat þis halige bispel alswa ure
hlaford crist hit sæde to his apostlas þus eadmodlice cweþende, heofena
rice is gelic teon mædena þe namen heora leohtfates and eodon ut ongean
suman brudguman and þan bryde.
 8. Soðlice þa fife wæren dysige and þa fife wæren
wise.
 9. Ða namen þa fife dysige heore lihtfætes ac hi næfdon
nan ele mid heom, witodlice fife wise namen ele mid heom on heora lihtfaten.
 11. Ða gewearð hit swiðe lange þæt se brydgume ne com
and þa mædene ongunne alle to slæpanne forð to þan middere nihte.
 13. Þa wurðon hi ealle awehte forþon þe hi geherdon hlude
cleopian and seo stæmne þe hi geherdon wæs þus cweþende to heom, Nu
cumð se brydgume.
 15. Ða arisan þa mædena and onældan heora lihtfates.
 16. Ða cwædon þa dysige mædena to þan rihtwise,
geofað us of eower ele forþan ure leohtfates synde acwæncte.
 18. Heom andwyrden þa snotere and cwæðon, we nabbað na
mare þonne us selfum behofað ac gað to þan þe hit sellað and
bycgeð eow þæt ge genoh habban.
 22. Soðlice þaþa hi foren heom ele to bycgenne þa com se
brydgume and genam þa fif snotere mædena mid him in to his brydbure and
beleac þa duru æfter heom.
 24. Ða æfterþan comen þa oðre fif mædena and
cleopoden to þan brydgume þus cweðende, hlaford hlaford, geopena us þa
duru.
 26. Se brydgume heom andwyrde, nelle ic hit eow geopenian forþon
þe ge synde me ungecnawe.
 28. Waciað eornestlice forþon þe ge nyten þone dæg ne
þa tide hwænne ic wille eow cleopian.
 31. Se halga papa Gregorius trohtnode þis godspel and þus
wæs cweþende mid bliðe mode to þan geleaffullan folce.
 33. Mine leofa gebroðra, ic mynige eow þæt ge yfele dæde
befleon and middaneardes fylðes forhogian and habbað heora hiht symle on
gode and healdað mid mycele wærscipe þa gode þing þe ge wyrceð
þæt ge ne wilnian þær lof and wuldor æt mannen to habbanne ac
æt gode ane.
 38. We geherdon nu hu se almihtiga god sæde þæt hefonerice
wære gelic teon mædene þe eoden mid heora lihtfaten ongean sumne
brydguman.
 40. Ða wære þa fife wise and þa oðre fife dysige
forþan þe hi forhogoden to habbanne ele mid heom ealswa þa oðre
mædena hafedon.
 42. Eale hwæt mænde ure hlaford crist mid þeossere spæce
buton þæt ure geleafa is gecleopod her on worulde heofonarice on þan
bið ægðer ge gode mæn ge yfele.
 45. Be þan is soðlice gewriten þæt drihte sceal sændan
his ænglas to syndrienne þa yfele fram þan gode.
 47. Eadige beoð þa þe heom selfen fram middaneardes lustas
wiðhealdað and heora lichama tintregiað and mid gode weorcan efestað to
heofonarices weard and nyllað habban her on life nan herunge of mannen.
 50. Witoðlice þa þe þus rihtlice libbað heora lif hi
sceolon faran on domesdæge in to heofonarice mid þan fif snotere
mædena.
 54. Nu synda fela oðra þe heora lichamen geswænceð mid
fæsten and mid wæccen and cystiglice geofað heora ælmessa
þearfendum mannen and godcunde lare geornlice geherað.
 57. Ac hi wilniað for þas þing lof and wuldor to hæbenne
æt mannen and forþan hi syndon gelic þan dysige medena þe forhogoden
to habbanne ele on heora lihtfatan for heora mægðhades modignesse.
 61. Soðlice þa wise mædena namen ele mid heom on heora
lihtfaten.
 62. Þurh þæt ele is betacnod ures wuldres brihtnesse and
þa lihtfætes synde ure heortan on þa we berað alle þa þing þe we
þæncað.
 65. Ða gewarð hit swiðe lange þæt se brydguma ne com and
þa mædena ongunnon alle to slæpenne.
 66. Hwæt betacnað þæt slæp buton se rihtwise deme
þonne he cumð on domesdæge mancyn to demenne?
 68. Þonne slæpð ægþer ge gode ge yfele þurh deaþes
slæpe.
 69. Witoðlice on middere nihte wearð stæmne geherd þus
cleopigende, efne nu cumð se brydgume farað ut ongean hine.
 70. Her ge magon soðlice understanden hu se eadige papa Gregorius
sæde þæt domesdæg cymð æt þises woruldes ænde ealswa
færlice ofer mancyn ealswa se þeof þe cymð stillice on niht and wile
forstelan manna æhta.
 75. Ða arisan alle þa mædena and gearodan heora lihtfaten
and eodon ongean þone brydgume.
 76. Eale hwæt betacneð se æriste buton þæt alle men
sculon arisen of deaðes slæpe on þan utemestan dægge ægðer ge
gode ge yfele?
 78. Soðlice þa rihtwise berað forð heora weorc mid heom
ætforen drihtene and mid þan weorce hi hopiað to underfangenne þæt
ece mede.
 81. Eac þa fif dysige mædene þe forhogoden to hæbbene ele
on heora lihtfaten getacniað þa men þe we ær ætforen sæden þe
wolden habben tidlice herunge for heora weorc þe wæron geþuhte swiðe
brihte ætforen mannan.
 84. Eale þeostre sceolon hi wurðon geþuhte ætforen
þæs hehstan demes tocume and hi þærfore nane mede ne onfoð æt
him forþon þe hi underfengon lof and wuldor æt þan mannen þe hi
lufodon.
 88. Ða stunte mædene bæden þa snotere þæt hi scoldon
heom geofen of heora ele forþon þe heora lihtfætes wæren
acwæncte.
 89. Witoðlice on domesdæge þonne hi geseoð þæt hi
nabbeð nænne dæl on heofonarice þonne cleopiað hi to þan mannum
þe hi ær hereden on worulde and þus cweþeð to heom, nu ge geseoð
þæt we nabbað nan dæl on heofonerice swylc we nan god weorc ne
worhton on worulde.
 94. Bereð us nu soðlice gewitnesse and secgað hwilce þincg
ge gesegen us wyrcen.
 96. Heom andwyrdað þa fif rihtwise mædena and þus
cweðað to heom, ge witað nu þæt hit nis na genihtsumlic ægðer
ge mid us ge mid eow.
 98. Hu mugon we eow beran gewitnesse þonne we mugen uneaðe us
selfe beren gewitnesse of godum weorcum?
 101. Hi cwæðon eft to þan stunte mædena, gað to þan
þe þæt ele sellað and bycgeð eow þæt ge genoh hæbbað.
 102. Soðlice þa þe þæt ele sellað beoð getacnod
swicole men on þissere worulde þa þe wilniað oðre manna æhte to
habbanne mid unrihte.
 105. Hi specað wið heom mid idle herunge swilc hi heom mid ele
smeriað.
 107. Witoðlice þaþa hi foren heom ele to bycgene þa com se
brydgume.
 108. Hwæt tacnað se brydgume buton se rihtwise deme þonne he
cumð on domesdæge mancyn to demenne þonne secað þa synfulle heom
gewitnesse to heora lifes weorca?
 110. Ac drihten cymð and berð soðe gewitnesse manna heorta
and naht þære synfulle manna weorc.
 113. Þa fife rihtwise mædene ferdan mid þan brydguma in to
his brydbure and þæt duru wearð belocen.
 114. Eale hu egeslic hit is to understandenne þæt se brydgume
com and hu swetlic hit is to geherene þæt þa mædena ferdon in mid him
and eft hu biterlic hit is to geherenne þæt seo dure wearð belocen.
 118. Witoðlice drihten bedræofð alle gesceafte mid his
tocume and heofona and eorða beofiað ætforen his ansiene and æt þan
dome he giefð alle mannen mede æfter heora geearnunge.
 121. Geþænceð, leofa broðra, geþæncað hu mycel ege
hit beoð on þan dæge ætforen drihtenes anseone and hu him hersumiað
ængles and heahængles and al heofenlic wyrd.
 125. Se witiga sæde þæt se dæg is wanung dæg and
geomerung dæg and eorre dæg and reownesse dæg and gedræfednesse
dæg and dimnesse dæg and nereownesse dæg and ermðes dæg and
mistes dæg and þodes dæg and beames dæg and þeostres dæg and
heofung dæg.
 129. Soðlice on þan dæge bið dædbote ac hit ne helpð
naht þan synfullum forþon þe hi forgemden heora dædbote dages on
þissere worulda.
 131. Eala hu biterlice hi sceolon wepan þonne hi geseoð hu þa
gecorenan mæn blissiað on drihtenes gesihðe and hu hi farað mid him
into heofonarice and siððan wuniað mid him a a on ecednesse.
 135. Ðonne wurþeð heofonerices gate belocen ætforan þan
synfullan þe nu dæghwamlice stænt open ongean þan mannen þe
cristes willan wyrcað.
 138. Witoðlice æt laste comon þa fif dysige mædena and
þus wæren cweðende, hlaford, hlaford, geopena us þas duru.
 139. Se brydgume heom andwyrde and cwæð, soð ic eow secge,
ne gecnawe ic eow.
 141. Eale hwæt muge we nu secgan ymbe þas earmðe þe we her
geherað buton þæt se almihtiga god nyle getyþian þan synfullan
þæt hi him to biddeð on þan dæge forþan þe hi forhogoden her
his beboden to healdenne?
 145. He cleopode and hi noldon him geheran.
 145. He anhof up his hand and hi nolden hine geseon ac gewændan
heora ryg toweard him and nolden hine gecnawen þæt he heora sceppende
wære.
 149. Drihten cwæð to his leorningcnihtum, waciað eornestlice
forþan þe ge nyten þone time ne þone dæg hwænne ic wille eow
cleopian of þissen middanearda.
 151. Hwæt betacneð þæt wæcce buton ure dædbote þe
crist us hæfð geset on þissere worulde ure sawle mide to clænsianne?
 153. God underfangeð mildheortlice ure dædbote gif we him
eadmodlice to gesecað.
 155. Eadige beoð þa men þe drihten fint wacigende þonne he
heom up cleopoð on þan mycelan dæge.
 156. Eale hwilce synde þa buton þa þe fæireð heora rihte
geleafe mid gode weorcan and drifað fram heom þa yfelan þohtas þe se
awergode gast on heom gebrincð and þa openiað heora heorta eagene to
geseonne godes rice on þan he leofað and rixlað a a on ecednesse, amen.

END_TEXT
START_TEXT

HomS 49 (Brot 2)
B3.2.49.
Dedication of a Church: Brotanek 1913, 15-27.



 1. Vs is on þysum dæge to wurðigenne þyses temples
symelnyss, forþam þe hit is gehalgud gode to lofe & to wurðmente,
& eallum folce to swiðe mycelre neadþearfe, forþam þe hi sceolun
herinne æt gode hyra synna forgefnysse byddan.
 6. Rihtlice eal cristen folc þære haligan ciercean symelnysse
wyrðað.
 7. Syu is ure gastlice modur; forþam þe we sint þurh hi on
þam haligan fullwihte geedcennede, & to þam heofonlican rice
gelaþude.
 10. Witudlice on þære forman acennince þe we þurh wer
& þurh wif on þis lif becomon, we wurdun yrres fatu.
 12. Þurh þa oþre acennednesse þe we on þam fullwihte
geedcennede wurdun, we geearnedon þæt we sint mildheortnesse fatu.
 15. Siu forme acennednes us forð gelædde to deaðe & to
ecium tintrægum.
 17. Siu oþer us ongen gecigde to þam ecean life.
 18. Ealle we wærun ær þam fulwihte deofles templu; &
gif we geornlice embe ure sawle hælu þenceað þænne oncnawe we
þæt we sint lifegende godes templu.
 21. God eardað na þæt an on þam templum þe sint þurh
manna handa of trywum & of stanum getimbrude, ac ec huru þinga he wunað
on þære sawle þe he ær mid his agenre handa to his anlicnysse gesceop
& geworhte, swa se eadiga apostol Paulus be þam cwæð, <foreign>Templum dei
sanctum est quod estis uos</foreign>.
 27. Þæt is on urum geþiode, godes halige tempel is þæt
ge sint.
 28. Þas templu þe we ciercean nemnað sint getimbrude of
trywum & of stanum to þam þæt þa lifigendan godes templu hi
þær to gegaderian & þær godes word gehyran, & þæt halige
geryne þære mæssan gestandan þe for eallum cristenum folce geoffrud
byð.
 34. Vs is swiðe micelum to geblissynne forþam þæt we
gearnian mostun þæt we sint godes templu; & vs is mid swiðe micelum
ege to warnienne þæt we þa templu mid nanum yfelum wurcum ne gewemmun.
 38. Vs is to adrædenne þæt se apostol be þam cwið, <foreign>Si
quis templum dei uiolauerit disperdet illum deus</foreign>.
 41. He cwið, gif hwylc man godes tempel gewemð god hine
forspilð.
 42. Se ælmihtiga drihten þe þurh his micelan meahte
getimbrude heofenas & eorðan, he gemedemude hyne sylfne on us to
eardienne, & þy we sceolon eallum mægene us warnian wið ealle
unþeawas þæt we swylcne oneardiend ne geæbylien.
 47. Ne gemete he on us þe his templu sint, nan þing hories
þurh unþeawas, ne nan þing þystre, ne nan þyng ofermodes; forþam
sona he acyrð þanun gif he þær ænigne tionan þolað, & gif
ure alysend fram us gewitt, sona se swica ealles mancynnes, þæt is deoful
genealæcð.
 53. Eala hwylc byð seo ungesælige sawl þe byð fram gode
forlætenu, & fram deofle ofþricced.
 55. Hio byð leohtes geæmtigud, & hio byð þystra
gefylled, & hio byð fram ælcere swettnesse ahladen, & hio byþ
mid ælcere biternesse gyndrenced, & hio forspilð þæt ece lif,
& hio gemett ecne deað, & hio gestrynð hire susle tintrega, &
hio forspilð neorxnawonges gefean.
 61. & nu, men, nu god sylf wolde his templ of us gewyrcean
& gemedemude þæt he on us eardian wolde; utun hygcean eallum mægene
mid his fultume þæt we us oferflowendlice þing fram awurpen, & us
þa þing gaderian þe us for gode nyttwyrðe syn.
 66. Onscunien we galscipe & healden we clænnesse, forhygcen
we gytsunge & secen we mildheortnysse, forseon we ælce hatunge &
lufien we soþe lufe, & gif we þas þing doð þænne gelaþige we
urne drihten þæt he simle wunað on þam temple ure heortan & ures
lichoman.
 71. & swa oft swa ge wyllen wurþian ciercean symelnesse
healde ælc man forhæfednesse wið his agenne gemæccean &
þænne swiðe syferlice & gesibsumlice to þære ciercean becume,
& ælc man æfter his mihtum to godes ciercium & þearfgendum
mannum his ælmessan dæle.
 77. & gif ge þænne þus mid gastlicum wurcum & mid
gastlicum freolsungum to þære ciercean becumað, þænne geearnige ge
þæt ge onfoð æt gode ælc þæra þinga þe ge hine rihtlice
byddað.
 81. & þæt gedafenað toforan eallum oþrum þingum
þæt ælces mannes heorte beo wið ealle leahtras hwit & clæne,
swaswa ge gewilnigeað þæt ge to ciercean becumen mid hwitum reafum &
mid clænum.
 85. Ne framað eow nan þing þæt ge hwite ætywun beforan
manna eagum, gif ge mid synnum gehorgude beoð on godes gesihþe & his
haligra engla.
 87. Ac utun swa oft swa we to godes ciercean becuman wyllen, ure
sawle/ aclænsian mid haligum mægenum, þæt is mid eaðmodnesse,
& mid soþre lufe, & mid geþylde, & mid ælmesdædum, &
mid forhæfdnesse oferetes & oferdrinces & eac æghwylcra
lichamlicra lusta, & mid clænnesse.
 93. Ealle þa men þe þas haligan mægenu lufiað, &
gelomlice hi began wyllað hi gegladiað hira drihten & hine him to
gelaþiað þæt he on him wunað & eardað, swa we ær beforan
sædun.
 97. Ða menn þænne þe unþeawas & leahtras lufiað
þæt is ofermettu, & idel wuldur, & andan, & yrre, &
unrotnesse, & gytsunge, & gyfernysse, & oferdrinceas, & unriht
hæmedu, & mannslyhtas, & mæne aðas, & þyfþa, &
leasunge, & morþur, & wiccedom.
 102. & þa þe on ænegum þingum wigliað, oððe be
nytenum, oððe be fugelum, oððe þa þe hyra ælmessan behatað to
mislicum tryowum, oððe to wyllum, oððe ahwæder buton to godes
circium, ealle hi anydað Crist ælmihtigne of hyra heortum & þæne
deoful ingelædað, & he on him wunað.
 107. Ealle þa cristenan men þe þyllice synt & þas
þing lufiað þeh þe hi to ciercean gan & hyra gebedu singen & hi
sylfe gelomlice seniun & hi swa þriste beon, þæt hi to godes wiofude
gan & þær onfon þæs haligan gerenes drihtnes lichaman & his
blodes, hi sint þeah hwæðre soðlice afandud þæt hi sint deofles
bearn & his þeowas, & hi sceolun butan tweon æt hira ytemestan
dæge mid him feran on ece geniþerunge, butan hi hit mid micelre dædbote
& hreowsunge ær hira ende gebetun.
 117. Eac we witun þæt ealle cristene menn þe sint eaðmode
& clænheorte, & mildheorte, & arfæste, & ælmesfulle,
& gesibsume, & þa þe nellað gewitan beon ne gewyrcean stala, ne
leasunga, ne morþres, ne manslyhta, ne unriht hæmedes, ne nanes þæra
leahtra þe we ær herbufan cwædun, sint anwalge & fulfremede godes
templu & crist butan tweon on him wunað, & hi witudlice æfter
hiora hiononsiðe mid him on heofena rice wuniað, & þæra ecera meda
& wynsumnessa onfoð swa micelra & swa mærlicra swa hit næfre ne
mihte mannes eage gesion, ne eare gehyran, ne heorte ongytan þa mærða
þe god hæfð gegearwud þam þe hine inweardlicere heortan lufiað.
 130. Men, utun we forþan mid godes fultume eallum mægene
forfleon þas heafudleahtras, & þa læssan synna þe nan man butan
beon ne mæg.
 133. Alysan we dæghwomlice mid syngalum gebedum & rumgifulum
ælmesdædum, þy læs þe we ænigne teonan gewyrcean gode
ælmihtigum þe gewilnað þæt he on us eardige.
 137. Soðlice twegen sint gewilniende þæt hi on us eardian
wyllað ure drihten hælenda cyning þe us þurh his halige blod of helle
witum alysde þa we þurh þæs forman mannes gylt forwordene wærun,
& se swicula deoful þurh his micelan andan is ealles mancynnes
wiðerwinna.
 143. Warnige manna gehwylc hine þæt he Crist ne adrife ut of
his eardungstowe þurh synlice dæda, þy læs he sceole mid micelre
fyrihtu his wiðerwinnan ondrædan.
 146. Healden we þæne æfestan cyning þe us wile to ecere
blisse gelædan; þænne ne þurfe we us þæne wælhreowan
sceaþan ondrædan.
 149. Healdan we þæt uplice leoht þænne ne dyrrun us to
genealæcean þa niþerlican þystru; lufien we þæt ece lif þonne
mage we forfleon þone ecean deað.
 153. Gefyllun we ure sawle mid wyrtgemangum þære haligan
clænnysse, aþwan we hi mid ælmesdædum, & gefrætewigen we hi
mid missenlicum blostmum haligera mægena, þæt we drihten hælendne
cining into us gelaþien.
 157. & swa oft swa hit ænige freolsdagas beon sunnandagas,
oþþe mæssedagas oððe þyllice wyrþingdagas, þe we hatað
templhalgunga, forlæten we ælc oðer wurc & ælce woruldlice
bysga, & cumen we to godes ciercean, na þæt an mid clænum lichaman
& mid clænum reafum, ac ec mid swiðe clænum heortum.
 165. Toforan eallum oþrum þingum þæt nan man ne healde
nænne nið, ne nane hatunge on his heortan ongean his nexstan, þæt is
ælc cristen man.
 168. Se þænne þe furþun anne mann hatige gehyre he hwæt
se apostol cwyð, <foreign>Qui odit fratrem suum homicida est</foreign>.
 170. He cwyð þæt se þe his broþur hatað si eal swa
scyldig swa se mannslaga.
 172. Hwylcun nebbe & mid hwylcere gederstinesse derr he
genealæcean to godes wiofude þæt he þæs haligan gerenes onfo, se
þe is þurh his broþur hatunge swa scyldig swa se manslaga.
 175. Þy is manna gehwylcum micel þearf þæt se þe ær
ænigne tionan oððe ænigne graman his neahstan gedyde þæt he
hrædlice to dædbote cyrre & him forgifnesse bidde æt gode &
æt þam þe he æbylygðe gedon hæbbe.
 180. & þam is eac micel þearf þe þa æbyleþe
þolað þæt he hrædlice forgifnysse sylle þæt he mæge
orsorhlice cweðan to gode on þam drihtenlican gebede, þe we <foreign>pater
noster</foreign> nemnað, <foreign>dimitte nobis debita nostra sicut et nos dimittimus
debitoribus nostris</foreign>.
 185. Þæt is, Drihten, forgif us ure gyltas swaswa we
forgifað urum gyltendrum.
 187. Nys eac nanum menn to forwyrnanne se haligdom þæs
fullwihtes & huru þinga þænne man þæne man untrumne gesihð
þa men þænne þe hira bearn to fulwihte bringað & to þæs
bisceopes bletsunge, þæt he his hand ofer hi sette & him sylle þa
seofonfealdan gyfe þæs haligan gastes hi gestrynað hira bearnum heofona
rice, & him sylfum micele mede æt gode.
 194. Þa þe foryldað & forgymeleasiað þæt hi
nellað hira bearn to þam fullwihte & to þære onasettednysse
þæs bisceopes bletsunga bringan gif him under þam forðsið getimað,
witun hi þæt hi befeallað on swiðe hefige synne wið god
ælmihtigne, for þam hi forgimeleasedun þæne man þe hi to gode
gestrynan sceoldan, & hi sceolun þære sawle gescead agyldan on
domesdæge beforan gode butun hi hit ær mid micelre dædbote her
gebetan.
 203. & wite eac æghwylc þæra manna þe oþres
onfehð æt fullwihte oððe æt bisceopes handa þæt hi sint hira
boruhhanda wið god ælmihtigne, & hi sceolun hi forþam gelomlice
læran & mynegian þæt hi rihtne geleafan to gode hæbben, &
þæt hi hira lif rihtlice & syferlice lybben, to toforan eallum oþrum
þingum þæt hi him gesutelien & getæcen credan & <foreign>pater
noster</foreign>.
 211. Forþamþe nan man ne mæg beon rihtlice geleaffull butun
he þæt cunne, forþamþe he sceal on þam credan his rihtan geleafan
gode andettan, & on þam paternostre him æt gode are biddan ægþer
ge þyses lifes ge ec þæs toweardan.
 216. Is eac nu þam mæssepreostum þe to þam gesette sint,
þæt hi sceolun godes folc læran swiðe micel þearf þæt hi
ægþer ge mid godum wurcum ge mid godum larum þam folce bisnien &
wisien hu hi mid clænnysse & mid ealre arwyrþnysse hira rihtan
geleafan to gode healden, forþam þe hi onfoð æt gode ecere mede for
ælcum þæra manna þe þurh hira godan bisna & þurh hira rihtan
lare to godes rice becumað.
 225. & swa hi magon ec witan þæt hi ecere susle &
ecere tintrege onfoð æt ælcum þæra manna þe on hira scriftscire
þurh hira yfelan bysne & þurh hira larleste & gemeleste on
unclænum þingum, & on unrihtum hira lif libbað & þurh þæt
gode losiað & deoflum gegangað.
 230. Forþam þe hit is awriten on haligum bocum & þus
cweden/, <foreign>Non solum qui faciunt sed etiam qui consentiunt facientibus digni
sunt morte perpetua</foreign>.
 233. Þæt is, na þa ane þe unriht wyrceað ac ec ealle
þa þe hit geþafiað & his styran nyllað beoð eces deaðes
wyrþe.
 235. Ac utun we ealle swiðe iornlice urne hiht & ealne urne
hopan on urne drihten fettan & hine eaðmodlice dæges & nihtes
biddan þæt he us gefultmige þæt we for urum yfelum wurcum ne þyrfen
on þa witu befeallan, ac þæt we motun mid godum wurcum gegearnian
þæt we to þære ecean blisse becuman motun.
 241. Vton nu, men, nu we eaðe magun & us god þæne fyrst
her on worulde forlæten hæfð godes wyllan iorne wyrcean & to his
þam uplican rice onettan.
 244. Þær is ece med, & þær is lif butan deaðe,
& þær is gefea butan unrotnysse, & þær is leoht butan
þystrum, & þær is wlite butan awendednysse, & þær is ece
bliss, & ece gefea mid þam ecean fæder, & mid þam efnecean sunu,
& mid þam efnecean haligan gaste, in ealra worulda woruld a butan ende,
amen.

END_TEXT
START_TEXT

HomS 50 (KerTibC 1)
B3.2.50.
Dedication of a Church: Ker 1959, 272-5.



 1. <foreign>Venite filii audite me timorem domini docebo uos</foreign>; Menn þa
leofan ic clypige eow to mid þam wordan dauides þæs haligan godes
witegan and secge to eow, Cumað to me mine cildra and gehyrað me ic wille
eow tæcan godes ege.
 4. Forþam seo boc segð, <foreign>Initium sapientie timor domini</foreign>;
þæt is on englisc, godes ege he is angin ælces wisdomes.
 6. And seo boc segð eft on sumre oðre stede, <foreign>Timor domini ipse
est thesaurus eius</foreign>; þæt cweð on englisc ures drihtenes ege þæt is
his hord.
 8. Menn þa leofan, se eorðlica man þe hord hæfð on his
madmhuse he smealice þencð dæges and nihtes þærymbe hu he mage
þæt hus fæstast gemakigan mid locum and mid weardum, þæt þeofas
na magan þær in cuman þæt hig his hord forstelan.
 12. Nu beo we godes hus ealswa se haliga apostol Sanctus paulus
cwæð to us, <foreign>Templum dei sanctum est quod estis uos</foreign>; þæt cweð on
englisc, Godes hus is halig þæt hus beo ge.
 15. On þam manne þe wunað godes ege þæt is godes hord se
man is godes madmhus.
 16. And þæt hus gefæstnoð god ælmihtig mid godan
geþance and mid godan weorcan and sett þærto his haligan englas to
weardan to þam þæt se deofol þe þe is þeof, and scaða, and
swica, ealles mancynnes þæt he na forstele þone godes hord ut of þam
godes madmhuse mid yfelan geþance & mid ydelan weorcan.
 21. Menn þa leofan, ic laðede eow to me ealswa fæder deð
his cildra and behet eow þæt ic wolde tæcan eow godes ege forðam eall
þæt we eow secgað þæt is of godes ege, and se godes ege þæt is
ure hælðe lifes and sawle.
 25. And swa hwilc man þe gehyreð þa godes word þe we eow
bodiað and þa begæð mid godum weorcum he aræreð gode hus on him
sylfan.
 27. Ealswa hit cwyð on þam godspelle todæg, <foreign>Si quis
audierit sermones meos et facit eos ostendam uobis cui similis sit. Similis est
homini edificanti domum qui fodit in altum et posuit fundamentum supra petram.
Venerunt flumina. flauerunt uenti. Et inpegerunt in domum illam. Et non
cecidit. Fundata enim erat supra petram</foreign>; ðæt is on englisc ure drihten
cwæð þus to his haligan discipulon, swa hwilc man se þe gehyrð mine
word and þa begæð mid weorce ic wille eow secgan hwam he is gelic; He is
gelic þam manne þe worhte an hus and dealf deope and legde þone
grundweall uppan þone fæstan stan; þa com þærto micel flod and
micele windas swiðe blawende and na mihtan awegcgan þæt hus forþam hit
wæs geworht uppan þam fæstan stane.
 39. Ealswa sceal ure ælc an þe wile beon godes hus fæste
standan on his geleafan.
 40. Menn þa leofan to þyssere forbysne is gehalgod todæg
þis hus þurh godes naman, and is gehaten <foreign>ecclesia</foreign> þæt is nama ealles
cristenes folces forþam þe on cyricean wyrð gegæderod cristen folc to
leorniende, and to beganggenne þa þinc þe gebyrað to cristendome and
þær to underfonne godes flæsc and godes blod.
 45. Forþam þonne beo we soðlice godes hus gyf we arwyrðlice
and mid clænre heortan and mid rihtan geleafan underfoþ his flæsc and
his blod and þonne wunað soðlice crist mid us ealswa he sylf us behet
þus cweðende.
 49. <foreign>Qui manducat carnem meam et bibit sanguinem meum in me manet
et ego in eo</foreign>; þæt cweð on englisc se man þe ett min flæsc and
drincð min blod he wunað on me and ic on him.
 51. Menn þa leofan ute weorðigan þysne dæg mid eallan uran
mihtan for godes lufan and for ealra þæra halgena þe þis hus is fore
gehalgod and biddan uran leofan drihtene þæt cume to us ealswa we
rædað on þam godspelle todæg, þæt he com to sumes synfulles
mannes huse.
 56. Se man hatte Zacheus and he wæs an heafodman þæs
iudeiscan folces and wæs swiðe rice.
 57. Ða gelamp hit swa þæt ure hælend eode æfter
þære ceastre to hiericho and mycel folc mid him.
 59. Þa wolde Zacheus hine geseon hwilc he wære ac he na mihte
fer þam folce and ferþam he wæs swiðe litel man on wæstman.
 61. Ða arn he toforan þær he wiste þæt ure drihten gan
wolde, and astah uppan an treow þæt he mihte hine swa geseon forþam he
wiste þæt he þanan faran wolde.
 63. Ealswa ure drihten com þa þærto, þa beseah he upp and
geseah hine and cwæð þus to him, Zachee astih raðe nyðer forþam me
gedafenað todæg to cumene to þinum huse.
 66. And he þa swiðe ofstlice nyðer astah and underfeng hine
swiðe bliðan mode and ealle þa menn þe þæt geseagon hy hit
yfelmynton swiðe hwig he wolde cyrran to þam synfullan men.
 69. Þa astod Zacheus and cwæð to uran drihtene drihten
hlaford, nu ic wille gyfan healfe mine æhta þearfendum mannum, and swa
hwæt swa ic æfre of æniga manne mid unrihte begyten habbe ic hit wille
feowerfeald forgildan.
 72. Ða cwæð ure drihten todæg is micel hæle geworden
on þyssum huse forþam þes man is worden abrahames sunu þæs
heahfæderes.
 75. Soðlice com þæs mædenes sunu on þysse worulde to
secenne and to hælenne þæt þær gefyrn ferworden wæs.
 76. Menn þa leofan þæt wæran we þe ferworden wæran
and ferloren wurdon þurh adam þone ærestan man þe þurh his giltas
hine sylfne and us ealle forð mid him ferworhte fram þam paradise to
þyssum woroldlicum life and fram þissum life on þa helle to þam ecan
deaðe.
 80. Þa com crist godes sunu, and wearð akenned of þam
mædene Sancta marian and alysde us ealle mid his deorwyrðan blode fram
þam ecan deaðe to þam ecan life.
 83. Se god ælmihtig þe us alysde swa swa his agen willa wæs
he gemiltsige us on þyssum life and bringe us to þam ecan life.
 85. And to þam heofona rice þær he sylf sitt on his fæder
swyðran healfe and leofað and rixað mid his fæder and mid þam
haligan gaste an god nu and æfre a on ecnysse Amen.

END_TEXT
START_TEXT

HomU 1 (Belf 10)
B3.4.1.
Belfour no. 10: Belfour 1909, 96-106.



 1. Men þa leofestæ, we wullæð eow sæggæn bi þare
halgæ tide þe nu toweard is, þe we onsundren mare fæsten & mare
forhæfdnesse/ on habbað, þonne on oðre tide gemænelice; þonne do
we þæt to bote & to clænsunge ure sawlæ, & eac for þam
þe Crist sylf us þæs fæstenes bysne onstealde.
 5. Hit is iwriten þæt þe Hælend sonæ æfter his
fuluhte ferde on sume wæsten & þær festæ feowertig dage &
feowertig nihtæ togædere ær þam þe he moncyn ofer all openlice
lærde.
 7. Ne fæste he na forþan ðæt he æfre ænig sunne
wrohte þæt he mid þam festen beten þurfte.
 9. Ac he feste þæt he walde monncynnes sunnæn hælen
& alesæn, & us bisne onstællæn, þæt wæ witen þæt
ælc þare mannæ þe ðencþ þæt he ða heofenlice murhþe
bigete, þæt he sceal nu þurh festen, & þurh ælmes, & þurh
lomlice gebeden, & þurh lichamlice forhæfdnesse, her on weorlde
earniæn; & na þurh gifernesse, ne ðurh druncennesse, ne ðurh
lichamlice lustæs.
 14. Crist þolede eac on þam wæsten þene awarigede deofel
hine fandiæn, swa we nu heræfter secgæn wullæð.
 16. Sanctus Matheus wrat, þe godspellere, þis dægþerlice
godspel æfter þissere endeburdnesse, þus cwæðende.
 17. <foreign>Ductus est Ihesus in desertum a Spiritu ut temptaretur a
diabolo.</foreign> He cwæð, þe Hælend wæs ilæd fram Gaste on wæsten
þæt he were ifondod of deofle.
 19. Monie men tweoniæð fram hwylce gaste Crist wære on
þæt westen ilæd, nu hit swa cuðlice on þissum godspellicæn lare
sægð þæt ðe warigede deofel hine þær swa openlice costniæn
ongon.
 22. Hit is buton tweon to lyfen & geare to witenne þæt
ðe Halige Gast him wunsumlice on þæt wæsten lædde, & þæt
he sylfwilles þider ferde þæt he wolde deofle þa durstinesse gyfæn
þæt he him þær costniæn ongon.
 26. Na for þam þæt þe deofel hæfde ænig fare to ure
Hælende oðer his mæð wære þæt he him ahwær on neawste
come, gif he hit for ure lufe ne geðafede.
 28. Ac he hit dude ure life to bisene þæt he wælde þæt
we wisten hu eaðelice he þene deofel ofercom na mid his godcunlice mihte
ane, ac mid þare mænniscæ rihtwisnesse.
 30. Swa eac nu mæg ealc mon deofel ofercumen, gif he on
rihtwisnesse & on gode weorcum his lif adrihð.
 32. Ða sonæ þa ðe Hælend on þæt wæsten becom,
þa fæste he feowertig daga & nihte togædere; & æfter þam
he sægde þæt hine hingrede.
 34. Witerlice on þam hit wæs fulcuð þæt he hæfde
soðne lichame þa him hingriæn mihte.
 35. Hit is iwriten on þare ealde lage þæt twæge men
herbiforen þis festen festen.
 36. Moyses feste feowertig dage & nihte togedere þa he wæs
on Synai þære dune æt Drihtines spece; & Drihten him sealde þa
ealde lage þe he mid his agene fingre wrat on twam stænene bræden,
& þam folce sende, & het þæt heo alle þeræfter lyfedon.
 40. Elias þe witegæ feste eac þæt ilce festen feowertig
dage & nihtæ tosomne, æfter þan ðe he æt þigede þene
mæte ðe þe engel to him brohte, & he wearð þa þurh ðone mete
istrongæd swa þæt he þæt fæsten feste.
 43. & æfter þam fæsten he wearð mid wisdomes gaste
ifulled, & him þa toweardæn þing unwreah & swytelode, þæt
he heom wiste swa geare swa þa ðe he on andweardnesse iseah.
 45. Nu eft on þis ytemeste tide þe Hælend hine eadmedede to
þam þæt he þis ylce fæsten feste feowertigæ dagæ &
nihtæ togadere.
 47. For hwon nolde þe deofel fanden Moysen & Heliam swa he
ure Hælend fondode, buten for þon ðe he undergeat þæt heo mennisce
men wæren, & þurh Adames gult ibundene, & eac þæt heo on
summe þinge isyngod hæfden?
 51. For næs næfræ nan mon on þisse middænearde swa
halig, þæt he on summe þinge ne sunegode buten Crist ane, þe ðe is
soð God & soð mon; him næs næfre nan sunne on.
 53. Ac þa ðe deofel com to him, þa iseah he þæt he
hæfde soðne lichame & þæt he wæs unilic ælle oðre monnum
þe he on middænearde eafre imette, & þæt on him næs nare synne
wem.
 56. Þa ondredde þe deofel þæt hit wære swa swa hit
wæs þæs lifiende Godes Sune, & þohte þa þæt he walde mid
þare costunge fonden hu hit wære.
 58. Ber þa to him þa ylce costungæ þe he þa ereste men
Adam & Euam mid forcostode & biswaac, & his wylles weald on him
æhte; þæt wæs þurh gifernesse, & gytsunge,& ydelgylp.
 61. Þa wolde Crist þone awariede deofel ofercumen on þam ylce
þrem costunge þe ðe deofel ær þa ereste men mid biswaac.
 63. Ða neahlæchede þe deofel to þam Hælende &
cwæð to him, Gyf þu eart Godes Sune, hat þæt þæs stanes to
lafes wurðen.
 64. Næs Criste nan earfoðnesse þæt he þa stanes mid his
worde to lafes wrohte; for gif he hit icwæde, hit wære sone iworden,
& þenne wiste ðe deofel ful wisslice þæt he wære þe ylce
Drihten þe þe æt frymðe wæs, þa þa he alle sceafte isceop &
wrohte; & he cwæð, Gewurðe liht, & þa wæs sone iworden
liht; & swa he alle sceafte iscop & iwrohtæ; þenne he walde
þæt heo weren, þenne weron heo sonæ.
 71. Þa nolde þa gyt Crist haten þæt ða stanes to lafes
wurðen, ac he walde þæt his godcundlice miht wære gyt þam deofle
bihud, þæh heo wære him æft ful stronge iopenod: & he þa
þuldelice to him spec & þus cwæð, Hit is iwritæn; þæt
monnes lif ne bið na on lafe ane, ac bið on ælc þare worde þe of
Godes muðe forþstepð.
 75. Hwæt we witen þæt monnes lichame sceal bi mete libban,
þa hwile þe he on þisse life bið; swa sceal eac þeo sawle libbæn
bi Godes worde þæt is þæt heo sceal Godes lare georne lystæn,
& his bode æfre healden gyf heo sceal þæt ece lif habben.
 79. Ða nam þe deofel þene Hælend on þære halgan burig
& sette hine ofer þæs temples yppan þær þære larþeawselt
wæs.
 81. Hit þuncþ monige monnum wunderlice to herenne, & eac
uneaðelic to lyfene, hu deofel æfre þa durstinesse hæfde þæt he
Cristes lichame ætrinæn durste, oðer forðen þæt he him on
neawste cumen moste.
 84. Ealæ.
 84. Gif we wullæþ iþencean his oðre dæde þe mucele
mare & eadmodlicre beoð, þenne mage we þisses þe æð
ilyfæn.
 86. Crist is alle halige monnæ heafod, & alle halige men
beoð his limen: & deofel is eac alle synfulle monnæ heafod, & alle
sunfulle men beoð his limen.
 88. Soðlice þa Iudeus wæren alle deofles limen, þa ðæ
ure Hælend to deaþe demdon.
 89. Pilatus wæs eac deofles lim, þe ðe ure Drihten
lichamlice ahon hæt.
 90. Hwylc wunder wæs þenne þeah Crist ða durstinesse
deofle/ sealde þæt he his lichame rinæn moste, þa he walde þurh
deofles lime þæt is þurh sunfulle monnæ honden lichamlice deaþ
ðrowiæn?
 93. Ealæ.
 93. Hwæt þæt wæs mucele mare & eadmodlicre þonne
þæs deofles ætrine, & he hit þeah for monnæ hæle
þrowode.
 95. Þa cwæð þe deofel to Criste, Gif þu eard Godes Sune,
þenne asend þu nu þe adun of þissere uppon: for þam hit is iwriten bi
Godes Sune; þæt he beodeþ his englum bi þe þæt heo þe on
heoræ handen habbæð þæt ðin fot ne ðurfe forðon æt stane
spurnen.
 98. On þesne ænne godspel we rædæþ þæt deofel
ongan halige bec to reccan, ah he þa sone þone forme cwide leah, swa him
ealc lyge, & elc leasunge bilimpð.
 100. Næs hit næfre sunderlice bi Criste iseid þæt him
sceoldon englæs on fultume cumen: ac hit wæs isungen & iwriten bi
halige men & bi halige sawlen.
 102. For þan þe englæs beoð heom on fultume hær on
weorlde; & æft þenne heo of þisse lifæ faræð, þonne
cumæð heo þær sonæ þam sawle to hælpe & to burgene &
heom scyldæþ wið hearde stane, þæt is deofel, þæt heo næfre
æt þam ne spurneð; ac þa englas healdæþ heom wið his yfel &
wið his niþes grymnesse.
 107. Ða andswerede Crist þam awarigede gaste & cwæð to
him, Hit is iwriten, þæt mon ne sceal oferhigendlice his Drihten God
fondiæn.
 109. Hwæt.
 109. Crist mihte eaðe mid ane worde þenne deofel senden on ece
lure, gif he him his godcundæn mihte cuþen wolde; ac he to him þuldelice
spec & hine ofercom mid mennisce rihtwisnesse, na mid þam anwealde his
godcundnesse.
 113. Ac he us þa bysene onstealde þæt we sceolon yfelræ
mannæ hate & heora niþæs ðuldelice forberæn, & symle Godes
bocæ teachunge georne fylgean.
 115. Eft þe deofel nam þonne Hælend & lædde hine on
ane swiðe heahne dune & sceawede him alles middæneardes rice & his
blisse.
 117. Witerlice næs Criste nohte wurð þisses middeneardes
rices ne þysses witigendæn wuldres þissere weorlde bihyd oþer
forstolen, ac he alle ricen, ægþer ge heofenlice ge eorþlicen,
wissæð, & alle isceaftæ on his weald hæfð, & heom alle
æfter his willæn reccæð & styreð.
 121. Ac þe deofel hæfde þeah mid leasunge þurh his
syncrefte middaneardes murhþe & all weorldlice fegernesse togædere
æthiwod.
 123. Þeah hit ðenne allungæ mon wære þe him þære
wið speke, þenne mihte he þeah alle weorldlice fegernesse togadere iseon
þurð deofles hywunge; for þam ðe ðe deofel mæg felæ þingæ
dwymorlice hywiæn before monnæ eagum, þonne him ilyfed bið.
 127. Hwilon he sceawæð hine seluen on engles hywe & bið
þeahweðere awariged gast swa swa he ær wæs.
 128. Ða cwæð þe deofel to Criste, Alle þas ðing ic
þe gyfe & sylle, gyf þu wult fallen to mine fotum & wurhgiæn
me.
 130. Elæ.
 130. Hwæt ælc þare monnæ sarlice gefalleð þe hine nu
to deofle geeadmodeþ.
 131. Nis nan mon þæt æfre þam deofle georne ihyre,
þæt he æft æt him þe bætere are finden mage; ac æfre swa he
him nu geornere hereð, swa he eft him grimmere wurð, a þæt he hine on
ende on ecere yrmþe bringæð.
 134. Þa cwæð Crist to þam deofle, Ga heonne on
hinderling, þu awarigedæ sceoccæ; soðlice hit is iwritæn; þæt
mon sceal to Drihten ane him biddæn, & him ane þeowiæn.
 137. Þa syðæn weron deofles mihtæ on hinderling afulled,
& Cristes lare wæs a syðæn waxende geond þæsne middaneard,
ærest þurh him syluen, & syðan þurh his apostolas & þurh
þa halige larþeowæs þe syðon wæren.
 140. Crist cwæð þæt mon sceal to Gode Almihtig ane biddan
& him ane þeowian.
 141. Soðlice ne sceole we us biddæn naþor ne to englum ne to
oþre halige monnum, buton to ure Drihtne ane þe þe is soð God.
 143. Ac we sceolen þeah ælcne Godes halge biddæn to
fultume, & to þingunge, & þeahhwæþre to nan oðre us ne
biddan, buton to þam ane þe is soð God.
 145. Ða forlet þe deofel þene Hælend & awæg awat;
& engles him sone neahlæcedon & him seruedon.
 147. On þis we magen openlice undergyten ure Hælendes cynde,
þæt he is ægðer ge soð God ge soð mon.
 148. Iwislice ne durste þe deofel fondien hine, gif he ful geare
ne cneowæ þæt he wære soð mon; ne eac him englæs ne þenedon,
gif he nære soð God.
 150. Ofte siþæs hit ilamp, & nu gyt deþ, þæt
englæs beoð ofte hyder on middanearde isende, monnum to hælpe & to
fultume.
 152. Be þam cwæð þe apostol, Englæs beoð
þeiniendlice gastes; & heo beoð hider on middanearde isende to
þeinigen allæ þam monnum þe nu earniæn wyllæð mid gode weorcum
þæt heo to þære eadignesse, þe ece is, bicumen moten.
 156. Mucel is þeo wurðscipe þe God Almihtig us hafð igyfen,
gif we moten beon his bearn icwædene & engle ilice, gif we nu his bodu
healdæn wullæð.
 158. Uten gemunen hu þe apostol us munede & tæhte &
lærde, & þus cwæð, Nu is þe anfenge tid, & nu beoð þe
halwende dages, þæt ælc mon mæg him seolfen þæt ece lif
earniæn mid ure Drihtne, gif he his lif rihtlice libbæn wule æfter
larþeowæs tæcinge.
 161. Ne sceole we nenne mon bylgen, læs þe ure bene ne beo
noht; ac on alle þinge gearwie we us sylfe swa swa Godes þeines, þæt
is ærest on mucele þulde, & on dræfednesse, & on halige
wæcce, & on festene, & on clænnesse, & on þolemodnesse,
& on clæne þonce, & on soðe lufe Godes & monnæ.
 166. Þas mægnu werces lædeþ þæs monnes sawle on
heofene rice þe heom on him hæfð.
 167. Soðlice hit wæs iboden & ihaten on þare ealde æ
þæt ylc mon sceolde æfre embe twelf monðe þone teoð dæl his
weorldæhtæ/ Gode syllen; & hit is nu eac on þare niwæ lage
æfter bocæ tæcinge rihtlic & Gode cwæmlic to donne.
 170. Gif hit þonne hwylcum men on his mode to earfoþlic &
to uneaþelic þynce, tylie he þæt he hyre þone teoþe dæl his
dage for Gode feste.
 172. Hwæt we witen þæt on twelf monþe beoð þreo
hundred dagæ & fif & sixtig dage, & six tidæ; & þisses
festenes is twea & feowertig dagene: & gif we þa six sunendagæn
of adoþ, þe we swæsendo on habbæþ, þonne ne beoð þær buton
six ant þrittig dagene þæs fæstenes, þonne bið þæt þe
teoþe dæl þare twelf monþe.
 177. Swa hwylc mon swa wule on ylce tid heardlice &
forwyrnedlice libbæn, þe bið fulfremed.
 178. Gyf hit þonne hwylcum men to earfoþlice þince, tilie he
þenne þæt he hure þis fæsten selost feste, ægþer ge on
psealmsonge, þe þe ðæt cunne, ge on ælmesdæde, ge on halge
bedum, & wæccum, & on ælce þære gode, þe he for Gode to
gode don mage: þæt we alle moten on þis halige tid ægþer ge for
Godæ ge for weorlde þe bliþelycor lybbæn, þam Drihtne fultumiende,
þe ðe leofæð & rixæð aa on ecenesse.
 184. AMEN.

END_TEXT
START_TEXT

HomU 2 (Belf 11)
B3.4.2.
Belfour no. 11: Belfour 1909, 106-22.



 1. Men þa leofeste, sanctus Matheus þe godspellere, þe ðis
godspel wrat, sæde þæt þe Hælend spec to his leorningcnihtæs bi
domes dæge, & hæt heom alle þam monnum cuþæn þæt he him
sylf on þissere weorlde endunge hider on middænearde us eft sechon walde
on his mægenþrymme mid engle wæredo, & he þenne walde ylce men ge
rice ge heanne demen, & heom ædlean syllæn æfter heore agene
wruhte.
 7. & cwæð ða gyt þæt summe þa ðe þær weron
ne sceolden deaþæs onfon ær þam þe heo segen hine sylfen on his
rice cumende.
 9. Ða embe six niht æfter þan þe Crist heom þas word
sæde, he nom mid him þa his þreo leorningcnihtæs, þæt wæs,
Petrus, Iacobus, & Iohannes, & lædde heom uppon summe dune
onsundræn.
 11. Þa feringe wearð Cristes anseone swiðe wunderlice
fæger iworden beforen heom þrym, swa þæt his wlite scean swa
sunnæ, & his claðes weron iworden swa hwite swa snaw.
 14. Þa rædlice ætsceawede him þær Moyses þe halgæ
þe þe ifyrren worlde ær wæs forðfæren & Heliæs þe
prophetæ, & specon þær wið þone Hælend.
 16. Sona swa þa halige þeinæs þæt wundor swa mycel
isægen, þa sæde Petrus to Criste, Drihten, god is us þæt we hær
beon, gif ðu wylt, þæt we her wurcean þreo inn, þe an, & Moyse
an, & Helie an.
 19. Þa imong þæt heo þus speken þa com þær
færinge swiðe beorht genip, vel mist,& heom ealle ofersceadewæde;
& an stæfne wæs iworden on þam miste, vel nipe, þus
cwæðende, þis is mi leofæ sune þe me wæl licæð;
gehyræð him.
 23. Sonæ swa þa Cristes þeignæs þæt mycele wundor
isægen & þa fæderlice stefne ihærdon, þa wæren heo swiðe
afyrhte, swa þæt heo hit aberon ne mihten ac feollen on þam eorðæn
swiðe ofdredde.
 25. Ða neahlæchede heom þe Healend, & ran heom, &
heom up ahof, & cwæð to heom, Arisæð & ne ondredæþ eow.
 27. Þa hyo heoræ eagen up ahofæn, & arison, þa ne
isegen heo neoþer ne Moyses ne Helias, ne nænne mon buton Criste ane.
 29. Þa ðe heo eft nyðer of ðare dune eoden, þa bead Crist
heom þreom þe þa wunderlice sihðe isegen, þæt heo hit nane men ne
sæden, ær þam þe he for monnæ hæle iþrowed hæfde, & of
deaþe arise.
 32. Leofe men, ure Drihten mid his agene wordum þurh his
halgæn godspellere us munæð & læreð þæt we us warniæn
wið synne ant wið mandæde, & þisses manfullen middaneardes
læhteæs forlæten; & þæt we æfre on ylce tide georne
þencean hu læne, & hu witende þas weorldlice þing beoð.
 36. & is swiðe uncuð ælce men, ægþær ge rice ge
þam hænum, hu longe he þisses lænen lifes brucon mote.
 38. Hwæt we nu iherdon hwylc wunder he ætywde his
leorningcnihtes on þissere gastlice isihðe; forþam þe he walde þurh
þæt heoræ bileafe festniæn, & ealre þare monnæ þe hit
iherden/ sæggen.
 41. Þeah ðe godspellere þas halige race mid lyt worde write,
þeahhwæðere þæt blisse & þeo murhðe þe heo ðer isegen
on anes dæges hwile wæs mare þenne ænig mennisc mon sæcgen mage,
oþðe forþan asmegean biþencean.
 44. Ðe godspellere cwæð þæt Crist wolde her on worlde
sceawen his agene ansyne his leorningcnihtæs swa beorhtlice, & swa
þrymlice swa hine alle halige on heofenæ rice iseon sceolden: & he
wolde læren us mid þam þæt we wisten þæt ælc þære
monnæ þe þenceþ þæt he þa heofenlice rice bigyte, þæt he
sceal þa hwile þe he her on weorlde bið, his lif sceadæn fram alle
synlic lust, & fram þissen eorþlice gytsunge.
 50. We sceolen gemunæn understonden þæt Crist sæde
þæt þe wæg is swiðe heah & swiðe stæger þe lædeþ
us to heofenæ: þene wæg faræð þa men þe hore hyht to heofenum
habbæð & þencð hu ateoriendlic þis eorðlic lif is, & hu
swiðe hit is all mid sorege imeind.
 54. Uten gemunen hwæt þe apostol cwæð, Ure murhþe,
& ure wuldor, & ure blisse is on heofene.
 55. To þam murhðe & to þam blisse we sceolen becumen
þurh Gode.
 56. Wel þæt is isæid þæt Crist his halige þeinæs
lædde up on þa heage dune onsundron: þæt tacnæð þæt þa
soðfæste men beoð isceadde feor fram yfele monnæ neawiste on þam
towearde weorlde.
 59. Þenne bið ifylled þæt ðe witegæ cwæð on
þam psalme, Drihten, þu bihuddest þine halgæn on þines andwlitæn
wuldre/: & þu heom bewrohtest on heofenæ rice, & heom scyldest
wið alle yfele þingum.
 62. Þe godspellere sæde þæt Crist æfter six dagum
fulde þæt he his þeinum bihet, þæt heo his ansyne swiðe
wunderlice iseon sceolden.
 64. On þam is bitacnæd þæt alle halige sceolen æfter
þisse weorlde to þam heofenlice blisse bicumen þe ðe Drihten heom
bihet, þe ðe næfre ne leah, & hit heom gearwode ær þan þe
middæneard isceapen wære.
 67. We rædeð on bocum þæt þissere weorlde tide
stondæþ on six ylde.
 67. Nu beoð þe fiue forð igan, & þeo sixte is nu
andweard.
 68. Nu æfter þonne þeos ifylled bið & iendod, þenne
iheræð alle halige ure Drihten & iseoð, & þenne blissiæð
a on ecnesse.
 70. Hwi sæde þe godspellere þæt þæs Hælendes
ansyne wære scinendæ & swiðe wunderlic iworden, & scean swa
synne?
 72. For þan þe ðe Hælend wolde festnen & strengæn
heore bileafe þe þæt isegen, & eac eft alræ þare þe hit
ihyrden secgæn: þæt we alle mihten undergyten, þæt swa swa his
ansyne wearð on beorhtnes iturnd, swa beoð alle his halgean on wlite &
on wuldor ihwærfod on domes dæg swa he him sylf sæde, Soðfeste men
scineð swa beorhte swa sunne on heore fæder rice.
 77. Leofe men, ær þam þe ðe æreste men Adam & Eua
agulten & Gode wreðædon on neorxnawongæ, ær þan þa
tunglæn, sunne, & monæ, hæfdæn mucele mare beorhtnesse þenne
heo nu habbeð; ac syðæn heo gylten þurh unhersumnesse, & God heom
weorp of þam mucele murhðe on þisse deaþelic lif hider on
middæneard, þa sceolden þa tunglæ þæs wite þrowiæn; for
þam ðe heo þare menniscen cunde onfon sceoldon, & heo þa for þon
worden heoræ beorhtnes muceles dæles benumene.
 84. Hit ilimpð þeah on þissere weorlde endunge, on domes
dæg, þæt God gyfð heom æft heoræ fulle brihtnesse.
 86. Þenne underfehð þe mone þare sunne brihtnesse, &
þeo sunne bið seofen siðe brihtre þenne heo nu is; heo moten eac
þenne heom resten þæs runes & þæs gewinnes þe heo nu
ðrowæð.
 89. Þis bið iworden, þenne þa tid cymæð þæt þa
Godes bearn, þæt beoð alle halige men, underfoð eac reste heore mucele
winnes & seoregæs þe heo nu dreagæð & þrowæð.
 91. Ne mæg þeah þare tunglæ ne þare haligræ wlite
& fægernesse beon ilic Cristes beorhtnesse, for þan þe his wlite,
& his beorhtnesse oferscinæð alle oðre liht.
 94. Sanctus Paulus þe apostol cwæð be þam Cristes
halgæn, Efne swa þe steoræ oferscinæð oðerne on brihtnesse
þæt he bið brihtre þene þe oþer.
 96. Swylc bið þe mon ærest on domes dæge swa mucele
wundorlycor & brihtræ þenne he þer scinæð for þene oðerne.
 98. For þam swa mycele mare swa ðe mon her on weorlde to gode
deþ toforen þam oðre & swa mucel swa he bið on his dæde
bætere þene þe oðer, swa mycele mare mæde & ædlean he sceal
underfon æt ure Drihtine on domes dæg.
 101. Hwæt we witæn soðlice þæt ðe wlite & þeo
fegernesse þare drihtenlice ansyne feor oferstihð þare sunne brihtnesse,
swa hit rihtlic is; ac for hwan gemet þe godspellere þare drihtenlicæ
ansyne to þare sunne brihtnesse, buton for þam þe he ne mihte nane
brihttre ne wlitigre ifinden?
 105. Ac þeah, swa ic ær sæde, þe wlite & þeo
fegernesse Cristes ansyne alle þare sunne beorhtnesse oferstihð.
 107. Þæsne wlite, & þis wuldor þare drihtenlice ansyne
ne mot nan sunful mon iseon, ac þæt togescead bið wunderlice iworden
þurh þa mucele mihte þæs Almihtigæ Godes sune.
 110. Ealle we sceolon on þam dæge, gode & yfele, on ure
Drihten lokiæn; ac ne bið þenne nan deofles mon þæt þæs
wuldræs & þæs wlites ænige dæl iseon mote.
 112. Ac þa synfulle men sceolen iseon þa wundæn & þa
sar on ure Drihtne & þære næglæ swaðe, þe he wæs on rode
mid inæglod, & nænne dæl þæs blisses, þe ic ær sæde;
for þan þe heo nu her on worlde his mycele eadmodnesse wæron
unþongfulre þonne heo sceoldon.
 116. Ðonne ne magen þa Cristes halgæn nenne dæl þæs
sares ne þare wundæ on þam drihtenlice lichame iseon, ac heo iseoð
þær on him þæt blisse, & þone wlite, & þa fægernesse,
for þon þe heo her on worlde his ðrowunge & his eadmodnesse mid worde
& weorcum him þoncfulle wæren.
 120. Ðenne on domes dæg wurð geiscead atwa, alle soðfeste
men & synfullæ: þenne æfter þam beoð þa synfulle men on ece
wite isend, & soðfeste men beoð to heofene rice ilædde, þær heo
moten þa scinendæ Cristes ansyne a ecelice iseon; & heo þær
syðan æfre on brihtnesse libbæð & scinæð.
 124. Be þam sæde ðe apostol, Drihten gehywæð þa
eadmodnesse ures lichames, & hine gedeþ wlitigne ant brihtne æfter his
agene anlicnesse.
 126. Hwæt sæcge we þæt his claþæs tacnoden þe
ðe godspellere bisæde þæt heo wæren iworden swa hwite swa snaw,
buton þa halgæ laþungæ, þæt is, alræ haligre heap &
samnung?
 129. Soþlice þa gædering bið hwit iworden þurh fulluhtes
bæðe, & heo scinæð hwite & brihte beforen Godes eagum þurh
monie halige dæde.
 131. Wæl we witen þæt nis nan mon þe hine wið alle
synnen healden mage þa hwile þæt he her on weorlde bið, þæt he on
summe þingæ ne gulteð, oððe on worde, oððe on weorce, oððe
on þonce.
 133. Ac þeah hit iwurð æt þisre weorlde endunge on domes
dæg þæt Drihten his halgæ laþung & alle halige
geclænsæþ & alyseð fram alle wemme, & heom þenne swa
wlitige & swa unwemmed into his rice lædeþ.
 137. Þe godspellere sæde þæt ðær æteowden Moyses
& Heliæs, & þær wið Drihtin speken.
 138. Leofe men, hwylce sawedon heo heom?
 138. Oððe hwæt specon heo to him?
 139. Lucas þe godspellere hit sægð gyt cyðlicor.
 139. He sægð, Moyses & Helias wæron isægene on
þrymme & on wuldre, & heo specon to Criste embe his þrowungæ
þe hæ eft on Ierusalem gefulde.
 142. Hwæt tacnæð Moyses & Helias þa ðe þærup
on ðære dune wið Drihten specon embe his þrowunge buton þa
drihtenlice æ & þa halig witegæn þa ðe mid Godes Gaste itrymede
wæron þe alle imænelice mycel ær biforen Cristes þrowungæ
sæden?
 145. & God heom unwreah alle þa ðing ðe towearde weron,
ærest bi Cristes tocyme hider on middæneard, & bi his þrowunge,
& bi his upriste, & bi his upstige, þe he on heofene astah; &
alle þa ðing þe us halige bec nu gyt towearde secgæð, bi domes
dæg & bi Drihtines cyme æft hyder on middænearde, & bi alles
moncynnes upriste, & bi þam toweardæn liue.
 151. Buton tweon all þis sceal iwurðæn.
 151. Witerlice eac Moyses þurh þas men tacnedo hu he mennisce
deaþ underfeng, & forðferde & iburiged wæs.
 153. Rihtlice þa men magen beon þurh Moyses bitacnod, þa ðe
nu on domes dæg of deaþe arisæð & ær forþifarene wæron.
 155. Eliæs næfre gyt deaþ ne þolode, ac he is gyt on
lichame libbende on þam stowe þe God him hæfð isæt: & he sceal
þær abidæn sundfullice his martyrdomes, oð ðet Drihten asende hine
æft hider on middænearde ær worldes ende, þæt he sceal þenne
secgæn & cuþæn moncynne Godes lare, & his martyrdom for Cristes
lufæ þrowæn on Antecristes dagum.
 160. Rihtlice þa men beoð þurh Helias itacnode, þa þe nu
ær domes dæg libbende beoð imette.
 161. Ealle men ægþær þa ðe ær forðiwitene
wæron, ge þa ðe þenne on lichame libbende beoð, sceolen beon ahofene
up ofer þysne luftlice heofen on anes eagæn beorhtnes, comende to þam
dome togeane ure Drihten: & syððæn bið þe mycele dom rædlice
iendod, & alle Godes halgæn beoð þenne to þam ece lif iledde.
 166. Leofæ men, we sceolen æfre mid þankiende mode
understonden & þencen hwæt þe heofenlice Kyng for us ðrowode,
& þæt we sceolen þanken him a mid worde, mid dæda, & mid alle
heortæ.
 169. For ylc mon swa he mare lufe hæfð to þam Almihtigæ
Gode, swa him lust swiðor þe lufe; & a swa mycele swiðor swa he þa
swetnesse þæs heofenlice lifes on his mode ifeleð, swa mucele swiþor
him biteriæð & unswetiæþ alle þas eorðlice þing.
 173. For þam sanctus Petrus þa ðe he Cristes ansyne swa briht
& swa wlitige iseah & þæt wuldor þare twegræ monnæ Moyses
& Helias, þa forgeat he sone alle þas eorðlic þing þe he ær on
wæs, & wace heo him þuðten for ða murhþe þe he þa iseah.
 176. Þa cwæð he for þon, Drihten, god is us þæt we
her beon, gyf þu wult þæt we her wurchen þreo leafselæs, þe an,
& Moysi an, & Helie an.
 178. Sanctus Petrus wæs swiðe mid þam wuldre ofercumen þe
he þær iseah, þæt he for þon ne þohte hwæt he speke, swylc he
mynte þæt he sceolde timbriæn eorðlic hus on þam heofenlice
blisse.
 181. Ne bið þær on þare heahe eadignesse sundries huses
neod, be þam sæde sanctus Iohannes þe apostol, þæt Drihten
sæwæde him eft oðre siðen þa gastlice sihðe.
 183. Þa he þa heofenlice eadignesse iseah & sceawode, þa
sæde he felæ þingæ bi þare fegernesse þe he iseah.
 185. Þa sæde he, Ne seah ic þær nan temple, ne nan
sundrie hus; ac Drihten sylf is þare ceastre & þæs æþeles
tempelhus.
 187. Ac þeah sanctus Petrus þæt word mearcode, þeah he mid
þam wuldre ofercumen wære, þa he sæde, Drihten, god us is þæt we
to Gode mid gode dæde earniæn þæt we moten mid him beon & his
halige ansyne ecelice iseon a buton ende.
 190. Ða ðe sanctus Petrus Cristes ansyne iseah swa briht, &
swa wlitig, & þæt wuldor þare twegræ monnæ mid him, þa
þuhte him, swa ic ær sæde, þæt nan oðer blisse, ne murhðe
nære buton þæt.
 193. Hwæt secgæ we, leofæ men, hwylc eadignesse underfoð
þa men, þe nu mid gode dæde earnæþ þæt heo ecelice iseon moten
þone þrym & þæt wuldor ures Drihtines eadignesse?
 196. Hwylc mon is þæt mid worde sæcgæn magæ, oððe
mid mode þencean, hu mycele, & hu monifealde beoð þa murhðe, &
þa fegernesse þare soðfæste monnæ, þenne þe heofenlice Kyng
lædeþ heo to his rice, þær heo moten iseon on ecenesse his
godcundæn þrymme?
 200. & na þæt an þæt heo þær twægræ
monnæ wuldor iseon swa swa Petrus & his feren dudon uppon þare dune,
ac swylce þæs unrimedlicen werodes Godes englæ & alle his
halgæn, & eac heo moten ecelice loken on Cristes anwlite mid alle
murhðe, & mid alle blisse.
 204. Þær hæfð ælc to oðre unasecgendlic lufæ,
& ylc blissæþ on oðres gode & on oðres murhðe, swa on his
agene.
 205. Ða sanctus Petrus þas word þus to Criste spec, þa com
þær feringæ swiðe briht wolcn & heom alle uten embwreah: &
wæs þa an stæfne clypiende of þam brihte wolcne, þus cwæðende,
þis is mi leofe sunæ þe me wel licæð; geihæreð him; þæt
heo wisten & undergeton þæt swa swa he wæs soð mon þurh his
menniscen cynde, swa eac he is soð God þurh his godcunde gecynde, &
anes blisses, & anre mihte; for þon alle soðfeste men on him ifulled
standeþ.
 212. For mucele arfestnesse Crist sceawde his leorningcnihtæs
þa godcunde sihðe, for þon þe he geare wiste þæt ðeo tid
neahlæchede þæt he for monnæ hæle þrowiæn wolde.
 215. Þa wolde he for þon her on worlde heoræ bileafæ
festlycor trymmen & heom cuþan, mid þam heofenlice murhðe þe heo
þær isægen, hu wlitig his halig lichame beon sceolde æfter his
upriste.
 218. Þa halig men for heoræ mennisce tydernesse ne mihten
þæt wuldor aberon, ac heo feollen on þa eorðe.
 219. Þa dude Crist swa þe arfeste treowe larþeow don sceal,
ægþer ge heom mid his honden up arærde, & eac mid his worde
frofrede, & sæde to heom, Arisæð & ne ondredæþ eow.
 222. Þa þe heo heoræ eagæn up ahofen, þa ne isægen
heo þær nenne mon buton Crist ane, ac wæs þeo gastlice sihðe þe
heo ær isegen eft all aweg iwiten.
 224. Ða þe heo nyðer of þam dune eoden þe Thabor hatte,
þa bead Crist heom þæt heo nane men þæt brihtlice sihðe ne
sæden þe heo þær isægen, ær þam þe he for monnæ hæle
iþrowod hæfde, & eft wære of deaþe arisen.
 227. For hwon forbeat Crist his þeignum þæt heo ne sceolden
cuþæn ne sæcgæn nane men þæt brihtlice sihðe, buton for twam
þingum?
 229. Þæt oðer is forþan þe he wiste, gif hit þam folce
isæd wære, þæt all þæt folc were þenne þe mycele
wiðerweardre þam ealdermonnum, & him þene teone iþafien nolden
þe heo syððæn wið Crist gefremedon.
 232. Ac þa nolde Crist þæt ðe halge geleafæ þe þam
monnum þurh his blod, & þurh his ðrowunge sceolde iwurðæn
þæt he ænige hwile geiwoned stode; ac hit sceolde nede gan all æfter
his agene wille, swa he hit ær iset hæfde.
 235. Þenne wæs hit eac for oðre þinge þæt heo þa
sihðe sæcgan ne mosten.
 236. For þam gyf hit þenne sone monnum cyþ wære, þenne
wære monig mon þurh þæt to his ileafen ærest æt frymþe sone
ichærred.
 238. Ac he wiste þæt hit þuhte eft æfter þam monige
tyddrum modum swiðe egeslic þenne heo his hearde þrowungæ segen &
all þæt edwit & þa erfoðnesse, þe he for monnæ hæle
þolede.
 241. Þa wolde he forþan þæt heo abiden þæs sæles,
hwænne hit ware monnum nytlicost to cuþænne & to sæggene.
 242. He wolde þæt his halige þrowung ær ifulled wære,
þæt eft his halige apostolas æfter þam þe heo mid þam Halige
Gaste itrymede wæron, þæt heo þenne sceolden cuþæn &
sæcgæn openlice alle monnum, ægþer ge his halige þrowungæ,
& his upriste, & his upstige on heofene, & eac þas brihtlice
sihðe þe heo þær mid heoræ eagnen isægen, & herden hu þeo
fæderlice stæfne his ece eadignesse cydde.
 248. Nu, leofæ men, we habbæð isæd eow be summe dæle
þæs godspellice word.
 249. Uten we nu mid alle ure heorte, & mid alle ure mægne,
cyrren to ure Drihten & earniæn mid gode dæde þæt we on
heahnesse stigæn moten.
 252. & gyf we wullæð lufiæn þæt we iseon moten ure
Drihtines ansyne swa wundorlic & swa wlitig, þonne sceole we nu
forlæten unrihtlicæ dædæ & lichamlice lustæs, & tilien
æfre þæt we clæne beon & libben moten beforen ure Hælende,
& healde we ure muð wið unnytte spece, & ure heorte wið yfele
þoðtæs, & earnige we mid gode dæde þæt þenne all moncynnes
uprist bið þæt we þenne moten to þam ece murhðe bicomæn, &
þæt ece eadignesse æt ure Hælende underfon, & his ansyne ecelice
iseon, & iheren; & þær þenne þæs blisses brucæn mid
þam heofenlice Kynge, þe leofeð & rixæð on alræ worldæ
world, AMEN.

END_TEXT
START_TEXT

HomU 3 (Belf 12)
B3.4.3.
Belfour no. 12: Belfour 1909, 124-34.



 1. Ic eow bidde, leofe men, þæt swa ofte swa ge faren bi ricre
monnæ burines þæt ge sceawiæn & asmegen hwær heoræ
wælan vel æhte beoð bicumene, & heore gold, & heore
þegenscypæs, & heore worldprude þære ydelnesse.
 4. Hwi.
 4. Nyte ge þæt all þæt tofaræð & toglit, swa swa
monnes sceadu dæþ?
 5. & heore worldþrym, swa rice, gedwæscte, & gedwan,
& aidlode, & afulode?
 6. Ac loca þenne on þa burignes & sæg to þe sylfum,
Hwæt.
 7. Þæs mon iu on þissre worlde wunsumlice lyfede þe ic
ær cuðe.
 8. Þenne magon þa ðyrle ban us læren, & þæs
deaden duste of þare burignes to us cwæðon wolden, gif heo specen
mihten, To hwan, þu earme, on þisse worlde gytsungum swinces?
 11. Oðer to hwam þu on oferhydo þe sylf up ahæfst on
ofermetto, & on unþeawæs, & sunne to swyðe fyligedest?
 12. Beheald me, & onscyne þine yfelæ þoncæs, &
ongit þe sylfum.
 13. Sceawe mine ban her on þissere molde, & biþeng þe
sylfen.
 14. Iu ic wæs swylce þu nu eart, & gyt þu iwurðæst
swulc ic nu eom.
 15. Geseoh mine ban & mi dust & forlæt þine yfele
lustæs.
 16. Þenne, leofe men, þeah þe ða deade ban of þare
burignes specon ne magon, þeah we magen us sylfæn bi þam læren: for
þam þe we sceolen æfre gemunen þæs ures heonensiþes, & we
næfre æft ne wendæþ hider on worlde, þæt we ænig god don, ac
þenne beoð þa edlean & þa ær idone weorc isceawod.
 20. Beþence we eac æfre þone endedæg þissre worlde,
þæt is domes dæg, þonne Drihten mid þam heofenlice weredo
haligræ/ & englæ þisne middæneard sæcð to weane & to
wrace synfulle monnum, & eac halige monnum his fultum to bringenne.
 24. Þenne arisæþ of þam ealde burignes alle þa lichame
& þa ban, þe fæle geare ær deade on swefete lægen & mid
synnæ deopnysse ifestnode wæren.
 26. & þenne arisæþ all moncynn togædere, & heo
þenne iseoð þas world sweligende, mid fure brastlende & bærnende,
ant þone heahroder on reade ligeum; & all þæs middaneard byð mid
fure aræred.
 29. Þonne cymð þe soðfestæ demæ of heofenæs
wolcnum/, & he byð ymbþrungæn mid þam heofenlice weredo; &
þenne beoð alle igæderæde þe soðfæste & þa synfullæ
ætforen þæs strecen demen heahsetle, & Drihten heom þonne
sceadæþ on twa healfæ.
 33. & he sæt þa soðfestæ on þam swiðere healfe,
& þa synfulle on þam wunstren healfe, & he þenne sæð to
þam soðfestæn, Cumeð, ge iblesode, on þenne roderlice æþel,
& þær symle wuniæð, & on blisse, & on murhðe efne
englen ilice.
 37. & þider ge beoð ibrohte mid murige lofsongum, &
þær ge beoð mid me wuniende on heofene rice murhþe on eower Drihtines
ansyne.
 39. Þær eow nan wiðerweardnes ne deræð, ac on
sundfulnesse þæs brihte lihtes ge þær bliþe wuniæð, for þam
þe ge lustlice mine æ & mine lare heolden, & alle þa ðing þe
ic eow bead to healden.
 41. Alle ic heom eft iseah last on eowre gode weorcum, swa ic heom
ær sæde.
 43. Þenne syððæn bisihð Drihten to þam synfullæn
monnum & þus to heom cwæð, Gewitæþ, ge awarigede, from me on
þane/ mycele æðm, & on þæne ece brune, & on þene
bittræ þrosm hælles fures, þær þe leig reþelice bærneð,
& þær þa dracæn þa synfullen teræð mid heoræ toþum.
 47. & þær þa scyldige bærnæþ, & þa
wurmæs heom mid weallende muðes forswolgeð; & heoræ ansyne bið
þær mid teares oferfleowen, & þær bið egeslic toðene grind;
& þær næfre ne ateoræð þeo swearte niht, ne þeo þystre
dymnes, ne heom þær nefre ne bið isceawed lihtes leome: for þam þe
ge mine lare on eowre mode oferhogoden, & ge, recelease, nolden mine bodu
healdon.
 53. Þenne æfter þam þe þa manfulle beoð isceofene
wepende on þæt ece fyr, þær heo on pine & on ece yrmþe
wuniæð, heo iseoð þare soðfestræ & englæ murhðe &
isælige monnæ hwit werod herigende ure Drihten.
 56. & þa ðær cumeð þe her man wrohten & Godes
lare iheren nolden.
 57. Heo beoð bisencede on þa hate ligæs þær heo
þrowiæð on ecere seorege.
 58. Þenne faræþ þa halige men & þa soþfeste mid
swege to life, ant samod siþiæð mid englæ werod to þam upplice
rice, þær heo bliþe wuniæð on ece eadignesse; & heo næfre ne
beoð isceadde fram þare ece murhðe.
 61. Þenne is us mucel neod, leofe men, þæt we Godes bodu
georne healden & earniæn þæt we moten mid heofenwaræ lifes
brucen, & þæt we ne weorþæn aweorpen on þa deopestæ helles
grunde.
 64. For þam þe we iseoð þis læne lif mid fræcednesse
& mid mycele earfoðnesse ifulled, & ylce dæg þis lif wonæð
& wursæð; & na lifiende mon ne þurhwuneð on þisse weorlde,
ne nan eft to lafe ne wurð.
 67. Al moncyn is ilice on þas weorld icenned, þeah heore lif
beo syððæn unilic; & heo æft on ende alle gewitæð.
 69. Ne nan swa longe her on weorlde ne leofæð, þæt eft
þe deaþ hine ne genime, & þa modigæn & þa oferhudigen
deaþes gneornung gripð.
 71. & þæt heo her for Godes lufe syllen nolden heoræ
sawle to hælpe, heo hit rædlice forlæteð, & oðre þerto
foð, þa heo for Criste hit letæn nolden, þa hwile þe heo lifedon.
 73. Ac þenne þe deaþ cymæð, þenne sceolen heo
forlæten heoræ æhtæ heoræ unðancæs, & heo his þenne
nan þing nabbæð.
 75. Ylce dæg þis andwearde lif wonæð þe we lufiæð,
ac þa pine ne woniæð þam monnum þe heom nu æfter earniæð.
 77. Uton we þenne, leofe men, þas þing alle gemunen &
iþencean þæt þæt mennisce lichame is swa blowende wurten, þe for
þare sunnæ hæte fordrugiæð & forscrincæð.
 80. Swa eac þæs monnes geogeþæ & fegernes dæþ.
 80. Þenne þeo ælde on him sigæð mid unhæle, all
þare geogeðe fegernes aweg awit & forwurð.
 82. Ac Cristes ansyne is to lufigenne ofer alle oðre þing
mucele swiðor þenne þes lichames geogæðhad.
 83. Ac habbæþ eowre heorte on þisse eorþlice gewinne &
earniæþ eow þæt heofenlice rice, þær is ece eadignesse; þær
eald ne graneð, ne child ne scræmeð.
 86. Ne bið þær þurst, ne hungor, ne wop, ne teoðe
gegrind, ne morþer, ne man; ne þær nan ne swæltæð, forþam ðe
þær ne byð nan acenned; ne þer ne byð sar, ne seoregæ, ne nan
longing, ne unlustes gewin.
 89. Ac þær is þæs hestæn kynges kynerice, &
þær wuniæþ alle þa þe Godes bodu heolden on ece murhðe; &
heo dæghwamlice þene heofenlice kyng bliðne iseoð, & heo mid him
& mid his halgan libbæþ, & rixæð a on eccenesse.
 92. Hwæt we magen bi þissum undergytæn & icnawon
þæt þe Almihtig Drihten nele þæt mon his gefenæ nænne þanc
nyte.
 94. Ne þearf us na tweogean þæt he us næle eft þare
læna munegiæn þæs þe he us her on weorlde to forlæt.
 96. Æfre swa he us merlucor gyfð, swa we him swiðe
þonciæn/ sceolen; & swa þrymlicor ar, swa beo þær maræ
eadmodnesse.
 98. Þam ðe Drihten mycel sylþ, myceles he him eft æt
biddæþ; & þam þe he her on worlde mucel to forlæteþ, mucel he
to þam eft seceð.
 100. Æghwylc heah ar her on worlde bið mid frecednesse
bewunden/; & swa þeo ar bið mare, swa beoþ þa frecednesse
swiðræn.
 102. Be þam we wullæð eow sume bysne sæcgen: þæt
treow þe weaxeð on þam wude be ar up ofer alle þa oðre treon, &
hit þenne feringæ strang wind wiðstont, þenne bið hit swiðor
iwæged & iswenced þene þe oðer wudæ.
 105. Eac þa heahgæ torræs & clifæs þe heagæ
stondeþ ofer alle oþre eorðæ, heo eac þe mare rune nimæð, gyf
heo feringæ to eorðe fællæþ.
 107. Swylce eac þa heagæ muntæs & dunæ þa ðe
heage stondæþ & torriæð ofer alne middæneard;
þeahhwæðere heo habbæð wite þæs ealderdomes, þæt heo
beoð mid heofenlice fure iþread & iþreste, & mid lige toslagene.
 110. Swa eac þa heagæ mihtæ her on worlde fællæð
& drosæð & to lure wurðæþ.
 111. & þisre weorlde welæ wurðæþ to soregæ.
 112. Þeah we us scrydæn mid þam rædeste golde & mid
þam hwiteste seolfre, & we mid þam fegereste gymstanes all uten
embihangene beon, þeah þe mon sceal ece ende abidæn; & þeah þa
mihtige men & þa ricostæn haten heom ræste wurcean of marmanstane
& of goldfretewum, & heom haten mid gymmum & mid seolfrene ruwum
þæt bed al wreon, & mid þe deorewurðeste godewebbe al uton ymbhon,
þeah cymeð þe bitter deaþ & todæleþ all þæt.
 119. Þenne beoð þa welæn & þa glengæ agotene,
& þe þrym tobrocen & þa gymmæs toglidene, & þæt gold
tosceaken, & þe lichame todroren & to dyste iwordon.
 121. For þam nis þissere weorlde wlite noht, ne þisses
middaneardes fegernes, ac he is hwilwendlic, & feallendlic, &
brosnodlic, & drosendlic, & brocenlic, & yfellic &
forwordenlic.
 124. Swa swa ricu beoð her on worlde.
 125. Hwær beoð þæ rice caseres, & þa kyngæs,
þe we iu cuþæn?
 126. Hwær beoð þa ealdormen þe boden setten?
 126. Hwær is domeræ domselt?
 127. Hwær beoð heoræ ofermedo, buton mid molde beþeaht,
& on wite wræcen?
 128. Wa byð weorldscryftum buton heo mid rihte ræden &
tæcen.
 129. Swa bið eac þam læwæde monnum, buton heo heore
scriffte lusten & heræn, & þa halige lare healden.
 130. Hwær com middaneardes gestreon?
 131. Hwær com weorlde welen?
 131. Hwær com folce fegernes?
 132. Hwær comen þa men þe geornlucost eahte tyloden, &
oþrum eft yrfe læfden?
 133. Swylc bið þeo oferlufe eorþlice gestreonæ.
 134. Efne heo bið smeke ilic, oððe rænæs scuræs,
þonne heo of heofenne swiðost reoseð, & raþe eft toglidene
wurðæþ; & cymð þenne fæger wæder & brihte sunnæ.
 136. Swa wace & swa tealte beoð eorðlice dreames, & swa
wace beoð eahtæ mid monnum.
 137. Swa bið todæled lichame & sawle, þenne heo bið of
þam lichame ilæd; & bið syððæn ful uncuþ hu þe deme embe
þa sawle wule.
 139. Ðenne nis us nan þing bætere ne sælre, buton
þæt we lufien ure Drihten mid alle mode, & mid alle mægne, &
mid alle inþoncæ.
 141. Swa hit bi þam iwriten is, þe ðe his Drihten lufæð,
& his bene to him sendeþ, he iheræð him eafre, & his mildse on
him sendeþ.
 143. Swa Crist sylf sæde, þa ðe to me cerræð from
heoræ gyltæs, & heoræ synnæ andedtæð on mine nome, &
dædbote/ doþ mid fæstene & mid teare gute, & mid clæne
gebedum & mid ælmes, ic geate heom mine milse; & sylle heom
forgefenesse, & alyfe heom mine rice, & to heofene wæg tæche,
þær beoð alle gode, & þeo singale blis, & þeo mucele mede.
 149. Ic sylle for þisse eorþlice swinke þæ heofenlice
reste, & for þisse læne rice, þa heofenlice gife; & for þissum
earme life, þæt eadig & þæt ægeendlice rice.
 151. Ealæ, iselige beoð þa men þe þæt rice
lufiæð; & unlæde beoð þa ðe him wiðsacæð.
 152. Hwæt fremæþ þam men, þeah he al middæneard on
his agene æht istreone, gif þe deofel nimæþ eft his sawle?
 154. Oððe hwæt, þeah he libbe her on life a þusend
wintræ?
 155. Al hit bið him unnyt, gyf he æfter his deaþe bið into
hælle ilædd, & þær on pine wunæð a buton ende.
 156. Uton we wenden us nu to þam beteræ & cerræn to ure
Drihten, & him georne iheræn, & his bodum healdon.
 158. & secea we ure chyrceæn mid clænnesse, &
þær georne lystæn þare halgæ lare.
 159. & þerinnæ nane spece ne spæken, buton þæt we
mid stilnesse ure bedu singæn, & earniæn us þæt uplice rice.
 161. Þær is Kynges þrym isyne, & þær is feger
englæ werod, & apostola song, & Godes lof, & þæs heahsten
kynges herung.
 162. Þer þa soðfeste men scinæð swa sunne, & men
rixiæð swa englæs on heofene rice.
 164. We beoð ihatene & ilaðode to þam halige hame &
to þam kynelice friðstole, þær ðe Almihtig Drihten leofæð ant
rixæð mid alle his halgæn a abuten ende.
 166. Amen.

END_TEXT
START_TEXT

HomU 4 (Belf 13)
B3.4.4.
Belfour no. 13: Belfour 1909, 134.



 1. <foreign>Auarus</foreign>, þæt is, gytsere on englisc.
 1. <foreign>Auaricia</foreign> is gytsunge: sume men hit hatæð grædigness
þissere worlde, þæt is, þæt ðe mon beo gredig goldes &
seolures & worldlicræ istreonæ.
 3. Ðeo grædignesse is, swa swa þe apostolus Paulus sæde,
rotæ of ylc ufel; & þeo soðæ lufe is rotæ ylces godes.
 5. Ðu mon wylt habbæn god.
 5. Þu wult habben hæle þines lichames, ac swa ðeah ne
telæ þu þæt to mycele gode, þæt ðe hæfð eac þe
yfelæ.
 7. Þu wylt habben gold & seoluer; efne þas ðing beoð
gode, gif þu heom wel notest.
 8. Gif þet þu ufel bist, ne miht þu heom wel notigen.
 9. Beoð forþi gold & seoluer yfele yfelum, & gode
godum.
 10. Hwæt fræmeð þe þæt þin cyst stonde ful of
gode, & þin ingehud stonde æmtig ælces godes?
 11. Ðu wylt habben god, & nelt þe sylf beon god.
 12. Sceamien þe mæg þæt ðin hus habbe ylces godes,
& þe ane yfel.
 13. Soðlice nylt þu nan þing yfeles habben on þin æhte;
þu nelt habben yfel wif, ne yfel child, ne yfele þeowmen, ne yfele scrud,
ne forþan yfele sceos; & wult swa ðeah habben yfel lyf.
 16. Ic bidde þe þæt ðu hure læte þe ði lif deorre
þenne þine sceos.
 17. Þu wyllt habben alle fægere þing & icorene, &
wult beon waclic þe seolf & unwurð.
 18. Ðine æhtæ mid stille stæfne wullæð þe
wrægen þus to ðine Drihtne, Efne þu gyfæ þissum men þus
fælæ æhtæ & godæ, & he sylf is yfel.
 20. Hwæt fræmeð him þæt ðe he hæfð, þenne he
ðone naueþ þe him þa godæ geaf þe he hæfð?
 21. Gif nu eower sum, onbryrd þurh þas word, smeað hwæt
god beo, þenne secge we þæt þæt is god þe þurh nan unlimpe ne
mæg beon forloren.
 23. Þu miht forleosan unþances þa ðing þe ateorigæn
magen; ac gif þu þe sylf for Gode god bist, þet ne forleost þu næfre
unþances.

END_TEXT
START_TEXT

HomU 5.1 (Buch A)
B3.4.5.1.
Buchholz: The Soul to the Body (A): Buchholz 1890, 1-2.



 1. En earde ond alle þeo isceæftan, þe him to sculen, ond
mid muchele crefte þene mon he idihte, ond him on ileide lif ond soule,
softliche he heo isomnede.
 5. Ac þær biþ sor idol, þet bodeþ þet bearn, þonne
hit iboren biþ, hit greoneþ ond woaneþ ond mænet þeo weowe ond
þene seoruhfule siþ ond þet sori idol, þet soule schal ond licame
sorliche idælen, forþon hit cumeþ weopinde ond woniende iwiteþ.
 11. Deaþ mid his pricke pineþ þene licame, he walkeþ ond
wendeþ ond woneþ oftesiþes.
 13. He sæiþ on his bedde, Wo, me þet ic libbe, þet
æffre mine lifdawes þus longe me ilesteþ.
 15. For heui is his greoning ond seorhful is his woaning, ond al is
his siþ mid seorwe biwunden.
 17. Him deaueþ þa æren, him dimmeþ þa eigen, him
scerpeþ þe neose, him scrinckeþ þa lippen, him scorteþ þe tunge,
him trukeþ his iwit, him teoreþ his miht, him coldeþ his muþ.
 21. Liggeþ þe ban stille.
 22. Þonne biþ þet soulehus seoruhliche bereaued at also
muchele wunne, þe þerinne wunede.
 24. Þus biþ þæs bearnes bodunge ifulled.
 25. Þeo moder greoneþ ond þet bearn woaneþ.
 26. So biþ þeo burdtid mid balewen imenged, so biþ eft þe
feorþsiþ sorhliche to dælen mid seoruwen al bewunden.
 29. Þonne þe licame ond þe sowle soriliche todæleþ.
 30. Þonne biþ þet wræcche lif iended al mid sori siþ.
 31. Þonne biþ þe ge iflut to þen flore.
 32. He biþ eastward istreiht, he biþ sone stif.
 33. He coldeþ also clei, hit is him ikunde.
 34. Mon hine met mid one gerde ond þa molde seoþþen.
 35. Ne mot he of þære molde habben nammore, þonne þet
rihte imet rihtliche tæcheþ.
 37. Þonne liþ þe cleiclot colde on þen flore, ond him sone
from fleoþ þeo he ær freome dude.
 39. Nulleþ heo mid honden his heafod riht wenden, heom
þuncheþ þet hore honden swuþe beoþ ifuled, gif heo hondleþ þene
deade/, seoþþen his deages beoþ igon.
 42. Sone cumeþ þet wrecche wif, þe forhoweþ þene
earfeþsiþ, Forbindeþ þæs dædan muþ ond his dimme egen.
 44. Ec þet riche wif forhoweþ þene earueþsiþ, for ufel
is þeo wrecche lufe.
 45. Inne þeo unblisse cumaþ.
 46. Þonne besihþ þeo soule sorliche to þen lichame.

END_TEXT
START_TEXT

HomU 5.2 (Buch B)
B3.4.5.2.
Buchholz: The Soul to the Body (B): Buchholz 1890, 2-3.



 1. Hwui noldest beþenchen þu me þeo hwule þet ic wunede
inne þe?
 2. For þu were leas ond lutig ond unriht lufedest, godnesse ond
riht æfre þu onscunedest.
 4. Hwar is nu þeo modinesse, swo muchel þe þu lufedæst?
 5. Hwar beoþ nu þeo pundes þurh newes igædered?
 6. Heo weren monifolde, bi markes itolde.
 7. Hwar beoþ nu þeo goldfæten, þeo þe guldene comen to
þine honden?
 8. Þin blisse is nu al agon, min seoruwe is fornon.
 9. Hwar beoþ nu þine wæde, þe þu wel lufedest?
 10. Hwar beoþ, þe seten sori ofer þe, Beden swuþe georne
þet/ þe come bote?
 12. Heom þuþte al to longe þet þu were on liue, for heo
weren/ grædie to gripen þine æihte.
 14. Nu heo hi dæleþ heom imong, heo doþ þe wiþuten.
 15. Ac nu heo beoþ fuse to bringen þe ut of huse, bringen þe
ut æt þire dure.
 16. Of weolen þu ært bedæled.
 17. Hwui noldest þu beþenchen me þeo hwile ic was innen
þe, ac semdest me mid sunne?
 18. Forþon ic seoruhful eam.
 19. Weile, þet ic souhte so seoruhfulne buc.
 20. Noldest þu þe makien lufe wiþ ilærede men, giuen ham
of þine gode, þet heo þe fore beden.
 22. Heo mihten mid salmsonge þine sunne acwenchen, mid hore
messe þine misdeden fore biddan, heo mihten offrian loc leoflic for þe,
swuþe deorwurþe lac, licame Cristes, þurh þære þu were alesed
from hellewite, ond mid his reade blode, þet he geat on rode, þo þu were
ifreoed to farene into heouene ac þu fenge to þeowdome þurh þæs
deofles/ lore.
 30. Bi þe hit is iseid, ond soþ hit is, on boken.
 31. <foreign>Qui custodit diuitias seruus est diuitiis</foreign>, þu were þeow
þines weolan.
 33. Noldest þu nouht þærof dælen for drihtenes
willæn, Ac æfre þu grædiliche gæderedest þe more.
 35. Luþerliche eart þu forloren from al þet þu lufedest,
ond ic scal, wræcche soule, weowe nu driæn.
 37. Eart þu nu loþ ond unwurþ alle þine freonden.
 38. Nu ham þuncheþ al to long þet þu ham neih list, ær
þu beo ibrouht þær þu beon scalt, on deope sæþe, on durelease
huse.
 41. Þær wurmes wældeþ al þet þe wurþest was,
fuweles qualeholde, þe þu icwemdest ær mid alre kunde swetnesse, þeo
þu swuþe lufedest.
 44. Þeo swetnesse is nu al agon, þet bittere þe biþ
fornon, þet bittere ilæsteþ æffre, þet swete ne cumeþ þe
næffre/.

END_TEXT
START_TEXT

HomU 5.3 (Buch C)
B3.4.5.3.
Buchholz: The Soul to the Body (C): Buchholz 1890, 3-5.



 1. Þuncheþ þet þu hire.
 2. Get sæiþ þeo sowle soriliche to þen licame, ne
þearft/ þu on stirope stonden mid fotan, on nenne goldfohne bowe, for þu
scalt/ faren al to howe, ond þu scalt nu ruglunge ridæn to þære
eorþe, utset æt þære dure, ne þearft þu næffre ongean
cumæn, reowliche riden, seoruliche beræfed at þene eorþliche weole,
þe þu iwold ohtest.
 9. Nu mon mæi seggen bi þe, þes mon is iwiten nu her,
weila, ond his weolæn beoþ her belæfed.
 11. Nolde he nefre þærof don his drihtenes wille.
 12. Ac æfre þu gæderedest gærsume on þine feonde.
 13. Nulleþ heo nimen gete, hwo hit bigete.
 14. Nafst þu bute weilawei þet þu weole heuedest.
 15. Al is reowliche þin siþ efter þin wrecche lif.
 16. Þeo men beoþ þe bliþre, þe arisen ær wiþ þe,
þet þin muþ is betuned, þe þu þeo teone ut lettest, þe heom sore
grulde, þet ham gros þe agan.
 19. Deaþ hine haueþ bituned ond þene teone aleid.
 20. Soþ is iseid on þen salmebec, <foreign>Os tuum habundauit malitia</foreign>,
was on þine muþe luþernesse ripe.
 23. Noldest þu on þine huse herborwen þeo wrecchen, ne
mihten heo under þine roue none reste finden.
 25. Noldest þu nefre helpen þam orlease wrecchen, ac þu sete
on þine benche, underleid mid þine bolstre, þu wurpe cneow ofer cneow.
 27. Ne icneowe þu þe sulfen, þet þu scoldest mid wurmen
wunien/ in eorþan.
 29. Nu þu hauest neowe hus, inne beþrungen, lowe beoþ þe
helewowes/, unheige beoþ þe sidwowes, þin rof liiþ on þine breoste
ful neih.
 32. Colde is þe ibedded, cloþes bideled.
 33. Nulleþ þine hinen cloþes þe senden, for heom
þuncheþ al to lut, þet þu heom bilefdest; þet þu hefdest onhorded,
hit wulleþ heldan.
 36. Þus is iwitan þin weole, wendest þet hit þin were.
 37. Þus is nu þin siþ efter þin wrecche lif.
 38. Þe sculen nu waxen wurmes be siden, þeo hungrie feond,
þeo þe freten wulleþ.
 40. Heo wulleþ þe frecliche freten, for heom þin flæsc
likeþ.
 41. Heo wulleþ freten þin fule hold, þeo hwule heo hit
findeþ/.
 42. Þonne hit al biþ agon, heo wulleþ gnawen þine bon,
þeo orlease wurmes.
 43. Heo windeþ on þin armes, heo brekeþ þine breoste ond
borieþ þurh ofer al.
 45. Heo reoweþ in ond ut, þet hord is hore owen.
 46. Ond so heo wulleþ waden wide in þine wombe, todelen þine
þermes, þeo þe deore weren, lifre ond þine lihte lodliche torenden.
 49. Ond so scal formelten mawe ond þin milte, ond so scal
þin/.

END_TEXT
START_TEXT

HomU 5.4 (Buch D)
B3.4.5.4.
Buchholz: The Soul to the Body (D): Buchholz 1890, 5-6.



 1. Wurmes of þine flæsce.
 2. Þu scalt fostren þine feond þet þu beo al ifreten, þu
scalt nu herborwen unhol wihte.
 4. Noldest þu ær gode men for lufe god dælan.
 5. Heo wulleþ wurchen hore hord on þine heauedponne, nulleþ
heo bileafen þine lippen unfreten.
 7. Ac þu scalt grisliche grennien ond gristbitien, hwo so hit
iseige, he mihte beon offered.
 9. Reowliche biþ so þin siþ efter þin wrecche lif.
 10. Nu me wule swopen þine flor ond þet flet clensien, for hit
is ham loþre, þe þu þeron leige.
 12. Heo wulleþ mid holi watere beworpen ec þeo wæde,
bletsien ham georne to burewen ham wiþ þe, beren ut þin bedstrau,
beornen/ hit mid fure.
 15. Þus þu ert nu ilufed, seoþþen þu me forlure.
 16. Al hit is reowliche þin siþ efter þin wrecche lif.
 17. Get sæiþ þe soule soriliche to hire licame, wendest
þu la, erming her o to wunienne?
 19. Nes hit þe nowiht icunde þet þu icoren hefdest?
 20. Nes hit icunde þe more þen þine cunne biuoren þe?
 21. Ne heold ic þin eigen opene, þeo hwule ic þe inne was?
 22. Hwi noldest þu lefen, þa þu hit iseige, hu þin
forefæderes/ ferden biforen þe?
 24. Nu heo wunieþ on eorþe, wurmes ham habbeþ todæled,
iscend hore sorhfulle bones, þe þeo sunne wrohten.
 26. Þa get seiþ þeo soule soriliche to hire licame, æfre
þu were luþer, þeo hwile þu lif hæfdest.
 28. Þu were leas ond luti ond unriht lufedest.
 30. Ond mid worde ond mid werke, so þu wurst mihtest.
 31. Ic com from gode clene to þe isend, ac þu hauest unc
fordon mid þine luþere deden.
 33. Æfre þu were gredi ond mid gromen þe onfulled.
 34. Unneaþe ic on þe eni wununge hæfde for hearde niþe
ond ofermete fulle, for þin wombe was þin god ond þin wulder was
iscend.
 37. Forloren þu hauest þeo ece blisse, binumen þu hauest þe
paradis, binumen þe is þet holi lond, þen deofle þu bist isold on
hond.
 39. For noldest þu nefre habben inouh, buten þu hefdest
unifouh.
 40. Nu is þet swete al agon, þet bittere þe biþ fornon,
þet bittere ilest þe efre, þet gode ne cumeþ þe nefre.
 42. Þus ageþ nu þin siþ æfter þin wrecce lif.
 43. Þu wendest þet þin ende nefre ne cuman scolde, To longe
maþelede/ deaþ þe þet he nolde nimen þe, for efre þu arerdest sake
ond unseihte makedest.
 46. Ond ic was wiþinnen þe biclused swuþe fule.
 47. Þu were wedlowe ond monsware, ond were huned inouh, for þu
were mid sunne ifulled al wiþinne, for þe deofel ord ful neih þine
heorte.
 50. Efre þu woldest fullen al þet was his wille.

END_TEXT
START_TEXT

HomU 5.5 (Buch E)
B3.4.5.5.
Buchholz: The Soul to the Body (E): Buchholz 1890, 6-8.



 1. Noldest þu nefre wurchen drihtenes wille.
 2. Iwold ahte.
 3. Þe get seiþ þeo soule soriliche to hire licame, clene
biþ þeo eorþe, ær þu to hire tocume, ac þu heo afulest mid þine
fule holde, þet is þet fule hold, afursed from monnen.
 7. Nu þu bist bihuded on alre horde fulest, on deope seaþe, on
durelease huse.
 9. Þu scalt rotien ond brostnian, þine bon beoþ bedæled of
þære/ wæde, þe heo weren to iwunede.
 11. Brekeþ liþ from liþe.
 11. Liggeþ þe bon stille.
 12. Ac ure drihten eft of deaþe heo aræreþ, so he alle men
deþ, þonne domes dai cumeþ.
 14. Þonne scalt þu, erming, up arisen, imeten þine
morþdeden, þeo þe murie weren, seoruhful ond sorimod, so þin lif
wrouhte.
 17. Nu beoþ þine earen fordutte, heo none herunge ne
ihereþ.
 18. Þeo leorneden þeo listen, þa luþere weren, wowe domes
ond gultes feole.
 20. Oþre beræfedest rihtes istreones þurh þæs deofles
lore, þeo þe likede wel, þe wel tuhte his hearpe ond tuhte þe to him.
 23. Þu iherdest þene dream; he was drihten ful loþ.
 24. He swefede þe mid þen sweige, swote þu sleptest longe on
þine bedde, loþ was þe to chirche.
 26. Ne mostes þu iheren þeo holie dræmes, þeo bellen
rungen, þet unker becnunge wæs, ne holie lore, þe unker help wære.
 29. Ac efre he tuhte þe to him, ne heo þe iwold ahte.
 30. Ac nu beoþ fordutte þine dreamþurles, ne ihereþ heo ne
more none herunge of þe, ær þeo bemen blowen, þe unc becnien sculen
from/ deaþes dimnesse to drihtenes dome.
 34. Þonne þu scalt iheren þene hearde dom, þe þu on
þisse life luþerliche ofeodest.
 36. Þe get seiþ þe sowle soriliche to hire licame.
 37. Nu þu bist afursed from alle þine freonden.
 38. Nu is þiin muþ forscutted, for deaþ hine haueþ
fordutted.
 39. Ne biþ he ne mare undon, ær cume þæs heige kinges
dom.
 40. Þonne hit biþ isene, so he hit on psalme seiþ,
<foreign>Reddituri sunt de factis propriis rationem</foreign>, þonne sculen þeo soule
seggen hore deden wisliche þurh wisdome, for drihten hit wot.
 44. Þonne heo onfoþ hore dom of drihtenes muþe.
 45. Also hit is awriten of drihtenes muþe, <foreign>Ite maledicti in
ignem eternum</foreign>, þonne sculen wit siþien to alre seoruwe mest, faren mid
feondes in þet eche fur, beornen þer efre, ende nis þer nefre.
 50. <foreign>Et qui bona egerunt, ibunt in uitam eternam</foreign>, þonne sculen
þeo goden mid gode siþian, echeliche wunien in alre wuldre mest.

END_TEXT
START_TEXT

HomU 5.6 (Buch F)
B3.4.5.6.
Buchholz: The Soul to the Body (F): Buchholz 1890, 8-9.



 1. Me suke to þe.
 2. <foreign>Os meum aperui et attraxi ipsum</foreign>, þu opnedest þin bon ond
drowe me to þe.
 4. Walawa ond wa is me, þet ic efre com to þe.
 5. For noldest þu mid þine muþe bimænen þine neode, ac
efre digelliche þu woldest ham bidernan.
 7. Noldest þu ham siggen biforen none preosten, þer sunfule
men secheþ ham ore, bimæneþ hore misdeden ond seoþþen miltse
onfoþ/, þurh soþne scrift siþieþ to Criste, seggeþ hore sunnen ond
hore soule helpeþ.
 12. Þurh soþe bireousunge þeo soule reste onfoþ.
 13. Ac ne þearf ic nefre resten þurh þine bireousunge, ac
altogædere ic am forloren þurh þine luþere deden.
 15. Noldest þu mid muþe bidden me none miltse.
 16. Nu þu ert adumbed ond deaþ haueþ þe keige.
 17. Mid clutes þu ert forbunden ond loþ alle freonden, Efre ma
eft on to lokienne.
 19. Þus is reouliche þin siþ efter þin wrecche lif.
 20. For þu were biset þicke mid sunne, ond alle sunnen weren
prikiende so piles on ile.
 22. He biþ þicke mid piles, ne prikieþ heo hine nowiht, for
al biþ þet softe iwend to him sulfen, þet ne mawen his piles prikien
hine sore.
 25. For al biþ þet scearpe him iwend fromward.
 26. So þu were mid sunne iset al wiþinne.
 27. Þeo sunfule pikes prikieþ me ful sore.
 28. Ac al þet softe was iwend to þe suluen, Ond efre þet
scerpe scorede me touward, heo weren iwend so me wurst was.
 31. Ic was mid þine prickunge ipined ful sore.
 32. Ac nu me wulleþ prikien þeo pikes inne helle, pinien me ful
sore, all for þine synne.
 34. Ic was on heihnesse isceapen ond soule ihoten.
 35. Ic was þe seoueþe isceaft, so þeo bec seggeþ, þe
þe almihti god mildeliche iwrouhte, wisliche mid worde, so hit al iwearþ,
heouene ond eorþe, luft ond engles, wind ond water, þæs monnes soule.
 40. Þis beoþ þeo seouene, þe ic ær fore seide.
 41. Þis was makunge þæs almihties fæder, of þissen
andweorke alle þing he iwrouhte.
 43. Ond þus hit is iwriten on holie wisdome, <foreign>Fiat, et facta
sunt omnia</foreign>, he seide, Iwurþe, ond alle þing iworþen.
 46. Þus mid one worde al hit was iwurþen.
 47. He iscop þurh hit þene sune, alle isceafte, wisliche
þurh wisdome, ond efre he hit wiseþ, <foreign>Ad imaginem et similitudinem</foreign>, ond
ic, deorewurþe drihtenes onlicnesse.

END_TEXT
START_TEXT

HomU 5.7 (Buch G)
B3.4.5.7.
Buchholz: The Soul to the Body (G): Buchholz 1890, 9-10.



 1. Ond ic þe imæne mid loþre lufe.
 2. Ond ic þin wale iwearþ, hu so þu woldest.
 3. Weila þine fule iwill, wo haueþ hit me idon.
 4. Þu fule maþemete, hwi hauest þu me biswiken?
 5. For þine fule sunne ic scal nu inne helle, dreigen þer
wrecche siþ, all for þine fule lif.
 7. Get ic wulle þe ætwiten þe weasiþes, nu ic scal
soriliche siþien from þe.
 9. Nu beoþ þine teþ atrukied, þin tunge is ascorted,
þeo þe facen was ond þen feonde icweme.
 11. Mid wowe domes ond mid gultes feole Oþre birefedest rihtes
istreones, gæderedest to gærsume.
 13. Ac hit is nu all agon þurh þæs deofles lore, þe þe
licode wel.
 15. Nu liþ þin tunge stille on ful colde denne.
 16. Nafest þu gærsume þe mo, þe heo was spekinde so.
 17. Heo was faken biforen ond atterne bihinden.
 18. Heo demde feole domes, þe drihten weren loþe.
 19. Isæid hit is on psalme ond ful soþ hit is bi hire, <foreign>Lingua
tua concinnabat dolos</foreign>, heo geoddede fakenliche ond þen feonde icwemde.
 22. Heo heou mid hearde worde ond chidde þa wrecches.
 23. Scearp heo was ond kene ond cwemde þen deofle mid alle þen
sunnen/, so efre was his wille.
 25. A, wurþe hire wa, þet heo spekinde was so.
 26. Heo hauef unc demed to deoppere helle.
 27. Nis hit non sellic, þauh ic segge of boken, þauh ic,
wræcche soule, þet soþe repie, for ic was ilered of mine leoue fæder
feire on frumþe, ær ic forferde.
 31. Ic was godes douhter, ac þu amerdest þet foster.
 32. Ic sceolde lif holden nouht unleþe he wolde.
 33. Sone þu were lifleas, seoþþen ic þe forleas.
 34. Ic was þin imake, so þeo bec siggeþ, <foreign>Uxor tua sicut
uitis habundans</foreign>, ic was þe biwedded wurþliche in wedde et þen
fontstone, þet þu hauest ifuled mid þine fule oþes.
 38. Þu hafest þin fulluht forloren.
 39. Bihinden ond biuoren feire þu were imerked, heie on þine
heafde mid þen holie ele.
 41. Þu hauest kinemerke.
 42. Þu sceoldest beon on heouene heihmod under gode, gif þu
hit ne forlure þuruh þæs deofles lore.
 44. Þine godfæderes beheten, ær heo þe forleten, þet
þu me scoldest holden þuruh holie lufe Cristes ond mid rihtere lawe leden
me to Criste.
 47. Þu wiþsoke þene deofel efter drihtenes cwide, his modes
ond his wrænches ond his wieles þærto.
 49. Seoþþen þu hine lufedest ond forlunne drihten.
 50. For þu lufedest þeo lawen, þe drihten weren loþe.
 51. Unker team is forloren, þe wit scolden teman.
 52. So ic was þe bitæiht, þet wit scolden teman.
 53. Þu scoldest beon bearne fæder ond ic hore moder.
 54. Wit scolden fostrien bearn ond bringen heom to Criste.
 55. Þet beoþ þeos bearn, so so bec mæneþ, <foreign>Filii tui
sicut nouellae oliarum in circuitu mensae suae</foreign>.

END_TEXT
START_TEXT

HomU 6 (ScraggVerc 15)
B3.4.6.
'De Die Judicii' (Apocalypse of Thomas): Scragg 1992, 253-61.



 0. <foreign>Alia omelia de die iudicii.</foreign>.
 1. Men þa leofestan, sægð us on þyssum bocum hu se
halga Thomas, Godes apostol, acsode urne dryhten hwænne Antecristes cyme
wære.
 3. Ða wæs dryhten sprecende to him & ðus cwæð: Hit
gedafenað þæt hit sie on ðam nexstan tide.
 4. Þonne hungor & sweorda gefeoht bið, & mycel
þreatnes geworden bið, & manigra folca gefehta beoð in ðam nehstan
tidum, & unrihtwisnesse & niðas & æfest ofer eall middangeard,
& on iunge cyningas & on iungan papan & on iungum bisceopum &
on iungum ealdormannum, & þurh þæt þonne ariseð unsehtnesse
betweoh twam cyningum & twam gebroðrum, & þæt gewyrðeð on
þam dæge ær se mycla dæg bio.
 10. & þæt eac þæt minra mæssepreosta cwemeð
ælc oðrum on his spræce & hie þonne nabbað sybbe him betweonum,
ac hie me ðonne onsacað mid swiðe mycle facne mode.
 13. & þonne gesyhð þæt folc þæt þa
mæssepreostas bioð mid unriht gefyllede ymbe hiora welan, & hie beoð
on hiora ceastrum underðeodde swa hie ær wæron, ðæt bið þæt
þæt hie settaþ gyldene heafda & seolfrene on heora ceastrum.
 16. & manige men bioð þonne þurh þa þincg
geniðrade.
 17. & goldhord bioð þonne geopenode geond eall eorðan
ymbhwyrft, & Godes æwe beoð gefylde, & mycel folcgedrefnesse bið
ðonne ær domesdæge, & Godes hus beoð aweste & þa weofodu
beoð to þan swiðe forlætene þæt ða attorcoppan habbað innan
awefene.
 21. & þa halignessa beoð þonne formolsnode, & þa
mæssepreostas beoð þonne on unriht awende fram Gode, & heora ellen
beoð gebrocene, & heora blis & heora lar bið eall to tælnesse
geþeoded, & heora gefea gewiteð & forwyrðeð.
 24. & þonne bið eac on ðam dagum yfeles nihtsumnesse,
& æfensangas bioð þonne gewitene & oftogene of Godes huse, &
eall soðfæstnesse bið þonne onblunnen, & leasunga &
gymeleasnessa Godes beboda bioð þonne gemeted on ðam mæssepreostum.
 29. & þonne arisað twegen ealdormen to þeoda werigum on
heora dagum.
 30. Þonne bið hungeres genihtsumnesse.
 30. Ðonne ariseð þeod wið þeode, & hie bioð þonne
aytte fram heora gemærum.
 31. & þonne ariseð sum swiðe weorð cyning, & se
bebeodeð þam manncynne þæt man wyrce gyldene anlicnesse & hateð
þæt settan in Godes cyricean & þærto gebiddan.
 34. Bið þonne on þa tid martyra genihtsumnesse, for ðam
þingum þæt man cwelmeð þa mæran þe nellað gebiddan to ðam
hæðenan onlicnesse.
 36. & æfter ðyssum geweorðeð manna geleafa to Gode
gehwyrfed, & hie beoð on his halignessa gebledsod, & unrim haligra
beoð gefylled mid þy gewuldredan wuldorhelme.
 39. & þonne æfter fean tidum ariseð sum swiðe mære
cyning fram eastdæle, & hwæðre se bið lufigende Godes æ &
him bið seald ealle cynelice geofa, & bið þonne mycel genihtsumnesse
on his dagum.
 41. & þonne æfter him ariseð eft sum oðer cyning fram
suðdæle, & se hafað swiðe mycel on his gewealdum, & fea tide
he bið on his dæge.
 43.  & goldhord bioð asprungenne wið Romanisce þeode.
 44. & þonne bebeodeð se ilca cyning þæt his mycla
gestreon man todæle wið hwætes genihtsumnesse & wið wines &
for eles lufan, for þy bið heora gold asprungen.
 47. & swa ðeahhwæðere ðær bið ceapes
genihtsumnesse, & heora goldes ontimbernesse & hiora seolfor bið
seald for hwætes lufan.
 49. For ðan on sæ bið þæt scipliðendra cwalm swa
mycel þæt nænig man ne wat to secganne ne nænigum eorðcyninge be
ðam scipliðendum.
 51. Æfter þan ariseð oðer cynning swiðe þweorh, &
se hafað geweald ofer middangeard, & fea tide he bið on his dagum,
& þæt mennisce cynn bið a yfeled & a in forwyrd gelæded.
 53. & þonne æfter þan ariseð fram eastdæle, on
ðam mycelan Babilonia ceastre, swiðe mycel hungor & sweorda gefeoht
fram suððæle on Cananea lande.
 55. & þonne æfter þan bioð ealle wæteras &
ealle wyllas on blode, & steorran feallað of heofenum on eorðan, &
sunne bið aþystrod, & se mona hire leoht ne syleð, & eall hit
bið on þeostra gecyrred.
 58. Ðis sindon þa foretacnu to þam dagum þe hit
nealæceð to Antecristes cyme.
 60. Wa ðam mannum þe in ðam dagum eardiað ofer eorðan for
ðam brogum þe þonne cumað & cuman sceolon ofer eorðan!
 61. Wa ðam mannum þe þonne hus timbriað & bearn
gestrynað!
 62. Wa ðam mannum þe þonne wifiað & eorðlicum spedum
tiliað & strynað, for þan hie ealinga on wog winnað &
swincað!
 64. Wa ðam mannum þonne þe geþeodeð hus to huse &
land to lande, for þan hit eall mid fyre forbærneð & he sylf mid
forwyrðeð!
 66. Wa ðam mannum þonne þe hie sylfe ne woldon ær
behealdan for heora synna þe hie ær worhton & hie gebetan noldon þa
hwile þe hie þæt weorð hæfdon, for þan hie þonne bioð
forlætene þonne sio tid cymeð, & hie þonne æfre bioð
geniðrade a in ecnesse!
 71. Þis is þonne þæs ælmihtigan dryhtnes sylfes muðes
cwide, & he ðus wæs cweðende: Ic eom se ælmihtiga dryhten &
eallra gasta nerigend.
 73. Þæt ðæt is soð þæt ic secge, þæt ealle
þas tacenu bioð æt þysse worulde ende geætywde, & eac bið
swiðe mycel hungor & swiðe micle adle ofer ealle eorðan.
 75. For ðan manegum men bið swiðe mycel nydþearf ær
þære tide þæt hie to Gode gehwyrfen, for þan in ða tid ealle men
beoð gehergode þurh ealle þeode, & hie þonne feallað in sweordes
ecgum.
 79. & þæt is þonne þy ærestan dæge þæt
bið þæt æreste foretacn ær ðam domesdæge.
 80. Þæt is þæt bið, æt ðære þriddan tide
dæges on Monandæge, swiðe mycel geomrung, & þær bið mycel
wanung & granung & murnung & sworetung, & swiðe stranglicu
word on heofenes roderum.
 83. & swiðe mycel blodig wolen astigeð fram norðwearðum
of heofone, & bioð þonne swiðe mycele þunerrade & mycle
ligitta.
 84. & þam folgað sum swiðe mycel wolcenn, & þæt
wolcen bewyrgð ealne heofon.
 86. & þanon cymeð swiðe mycel blodig regn of ðam wolcne
ofer ealle eorðan.
 87. Þis syndon þæs Monandæges foretacnu.
 88. & þonne bið on Tiwesdæge swiðe mycel stefn gehyred
on eastweardum heofones roderum, & swiðe mycle mihta & þær
uteðmiaþ þurh þa heofonas geatu.
 90. & þonne bið se heofon mid micle wolcne bewrigen fram
ærnemergen oð æfen.
 91. Þis syndon þæs Tiwesdæges tacnu.
 92. & þonne þy þriddan dæge, þæt bið on
Wodnesdæg, æt þære æfteran tide þæs dæges þonne cymeð
sigebeacen of heofonum.
 93. & weallas bioð cyrmende & eorðan grundas of feower
hwommum þysses middangeardes.
 95. & se æresta heofon bið gefealden & tolesen swa swa
boca leaf beoð, & þæt he eft ne ætyweð.
 96. & þonne æfter þam swiðe raðe bið þæt seo
sweoflennesse þæt muð geopenade & grundas aþystrode on þa
teoðan tid dæges.
 98. & þonne cweðað ealle men: Wa us nu earmingas &
swa synfullan þæt we æfre þis sceoldon gebidan.
 100. Wa us þæs þæt we æfre gestrynde wæron oððe
geborene.
 100. & nu we magon geseon & witan witodlice ðæt nu
nealæceð ure endedæge, swa us oft sægdon ða ðe ure lareowas
& ure boceras wæron, þæt ðas tacno sceoldon cuman þe we nu
geseoð & gyt sceolon, & we him dydon to bysmere ða hie us þillic
sægdon.
 104. Wa us nu earmingas þæt we nu lifiað to lange on swylcum
ege þæs we næfre ne wendon, þonne man us oft þyllic toweard
sægde & lærde hu we sceoldon to Gode gecyrran & ure earman sawle
alysan of helle wite.
 107. Ac we his ne rohton, ac we lufedon micle swiðor ura wamba
fylnesse & on ure gold & on ure glengnesse & on ure myclan
gestreone & on reaflacum & on gitsunge.
 110. Swiðor we þæt lufedon þonne we dydon Godes beboda,
& þyllic þe we nu geseoð.
 111. Wa ðam þe ðis eal sceal gebidan.
 111. Ðis syndon þæs Wodnesdæges tacnu.
 113. & þonne on Þurresdæge þæt bið þæt
þonne ariseð eorðan frymðe fram norðdæle & fram eastdæle,
& eorðan grundas bioð grimetiende, & ealle eorðan mægen bið
onhrered þonne.
 115. & diofulgild bið þonne tobrocen & ealle
geniðtimbernesse gefylled on ðam dæge.
 116. Ðis sindon þæs feorðan dæges tacnu.
 118. & ðonne on Frigedæge æt þære syxtan tide
þonne breceð heofones rodor fram eastdæle oð ðone westrodor.
 119. & þonne beoð lociende dryhtnes englas ufan on þas
eorðlican gesceafta þurh þa ungewemmedan duru.
 121. & þonne ealle men æfter þan sona mid mycle egesan
swiðe geþreade beoð, & hie þonne fleoð to muntum & to denum
hie to behydanne, & hie ðus cweðað: We halsiað eow, muntas &
dena, þæt ge us oferfeallen & bewrigen, þæt we næfre eft cwice
sien.
 124. & us eorðe eac forswelge & swiðe hraðe gegripe,
þæt we næfre eft cwice arisan, for ðan þe we næfre geahsodon
þyllic weorc & þyllic egesa & þyllic wite syððan we geborene
wæron & ðeos woruld gesceapen wæs & geworden.
 128. Wa ðam þe ðæt eall sceal gebidan.
 129. & ðonne is þæs Sæternesdæges tacenu þæt
fram þam feower sceatum middangeardes bið gefylled on heofones rodor mid
helle gastum & mid heofonlice camwerod þære engelican gesceafte.
 131. & þonne þær bið micel gefeoht betweoh englas
& deofla, & hie gestefniað him betweonum wið ðam unclænum
gastum for Godes þam gecorenum & his ðam leofum.
 134. & þonne ða englas oferswiðað ða werigdan gastas,
& hie þonne mid ealle ofercumað.
 135. Broðor mine, þis sindon þæs Sæternesdæges
tacno, & þa mihtlican þa þe geweorðað ær ðam myclan dryhtnes
domesdæge.
 138. & þonne on Sunnandæge, soðlice in ðam dæge
ures dryhtnes onsyn bið swiðe reðe & swiðe egesful & grim,
& sio wund bið swiðe grim þam borene sceoldon bion & to swylcum
wundre sceoldon æfre geweorðan.
 142. & þonne gesyhð ure leofe hlæfdie, sancta Maria,
Cristes moder, þone earman heap & þone sarigan & þone dreorigan,
& þonne ariseð heo mid wependre stefne & gefealleð to Cristes
cneowum & to his fotum, & heo swa cweð: Min drihten hælenda Crist,
ðu þe gemedomadest þæt ðu wære on minum innoðe eardiende.
 146. Ne forlæt ðu næfre þa deofla geweald agan ðus
myclan heapes þines handgeworces.
 147. Ðonne forgifeð ure dryhten þryddan dæl þæs
synfullan heapes þære halgan sancta Marian.
 150. Þonne bið þær gyt behindan swiðe mycel heap &
swiðe sarig & dreorig þæs ðe hie æfre gewurdon gestrynde.
 151. & þonne ariseð se halga Michael & crypð mid
handum & mid fotum & mid mycle wean & fela teara & luteð
swiðe eadmodlice to dryhtnes fotum & to his cneowe, & he ðus
cweð: Min drihten ælmihtig, ðu me sealdest ealdordom under ðe ofer
eall/  heofena rice, þæt ic moste bion þin gewitten eallra sawla
andfeng.
 156. & nu ic ðe bidde, min drihten, þæt ðu
næfre/ forlæte ðus myclan heapes geweald dioflu agan þines
handgeweorces.
 158. & þonne forgifeð ure dryhten þam halgan sancte
Michael/ þone þriddan dæl ðæs synfullan heapes.
 160. & þonne bið ðær gyt swiðe mycel werod &
swiðe ofermætlice mycel behindan þara synfullra sawla.
 161. & þonne ariseð se halga sanctus Petrus, his
ealdorþegn, swiðe sarig & swiðe dreorig & mid miclan sarigan
tearum, & he ðonne mid myclum eadmedum fealleð to ðæs hælendes
fotum & to his cneowum, & he ðonne cweð: Min dryhten, min drihten
ælmihtig, ðu me sealdest & me geuðest heofona rices cægan &
eac helle wita, þæt ic moste swylcne gebindan on eorðan swylcne ic
þonne wolde, & swylcne alysan swylcne ic wolde.
 167. Ic bidde þe, min dryhten, for þinum cynedome & for
þinum þrymme, ðæt ðu me forgife ðysses earman & ðysses
synfullan heapes þriddan dæl.
 169. & þonne forgifeð ure dryhten ðam halgan sancte Petre
ðone ðriddan dæl þæs synfullan heapes.
 172. & þonne bið þær gyt swiðe mycel werod behindan,
& þæt bið Gode swiðe lað.
 173. Ðonne besyhð se soðfæsta dema on þa swiðran
healfe to his ðam gecorenum & to his ðam halgum, & he ðus cweð:
<foreign>Uenite benedicti patris mei, percipite regnum quod uobis paratum est ab
origine mundi</foreign>.
 176. He swa cwæð: Cumað ge nu, gebledsode, & onfoð
mines fæder rice, þæt eow wæs geearuwad fram fruman middangeardes.
 178. & þonne gyt besyhð ure dryhten on þa wynstran hand
to ðam synfullan heape, & he ðus cweð to him: <foreign>Discedite a me,
maledicti, in ignem æternum, qui preparatus est diabulo et angelis eius</foreign>.
 181. He swa cwæð: Gewitað ge, awyrigde, fram me in ða
neoðemestan helle wite & in ðæt ece fyr, ðe ðam diofle wæs
geearwod & eow þe ge him hyrdon.
 184. & þonne gesamniað ða dioflu hie tosomne, & hie
ðonne drifað þa synfullan & þa cearfullan sawla to helle.
 185. & se halga Petrus gæð mid & bereð hellecægan
on handa.
 186. Eala, broðor mine, hwæt, ðær mæg gehyran micel
sorh & mycel wanung & mycel sworetung & mycel wop & toða
gristbitung & þone hludestan sarigcerm & þone sarigestan stefn
& þone sarigestan wanunge & granunge.
 189. & þonne drifað ða deofla þa synfullan sawla &
þa dreorigan in helle witu, & hie sylfe gað mid in on þa helle.
 191. & þonne wendeð sanctus Petrus þanon fram þære
helle dura, & he beluceð þa helle duru syðþan þa earman sawla
bioð in ða ecan helle & in ða ecan cwylmnesse, & ða deofla mid
him.
 193. & þonne wendeð him sanctus Petrus þanon fram
þære helle dura, & he ðonne weorpeð ða cearfullan cæge ofer
bæc in on þa helle.
 195. Ðis he deð for ðam þe he ne mæg locian on ðæt
mycle sar & on ðam myclan wanunge & on ðam myclan wope þe þa
earman sawla dreogað mid ðam deoflum in helle tintrego.
 198. Eala, broðor mine, hu mycel & hu hlud bið se cnyll
þonne seo cæge fealleð in ða helle.
 200. Men ða leofestan, siððan ne ðurfan þa synfullan
& ða sorhfullan sawla wenan, ne ða diofla þon ma, þæt hie
æfre onfon syðþan reste.
 202. & þonne dryhten færð him mid his englum & mid
his apostolum & mid his ðam haligra werode to heofena rice mid myclan
þrymme, & þær syððan wuniað in ecum wuldre.
 204. & hie habbað symle gefean syððan & blisse mid
urum dryhtne, ðam sie symble wuldor & wyrðmynd & ece gefean a butan
ende <foreign>in secula seculorum, amen</foreign>.

END_TEXT
START_TEXT

HomU 7 (ScraggVerc 22)
B3.4.7.
Scragg 1992, no. 22: Scragg 1992, 368-78.



 1. Her sægð hu sanctus Isodorus spræc be ðære sawle
gedale & be þæs lichoman.
 2. He cwæð: Min sawl on nearunesse is geseted & min gast
me hatað & min heorte is gedrefedu & mines modes nearunesse me
nætt.
 4. Eallum yflum ic eom seald, cwæð seo synfulle sawl, &
eallre ungesælignesse ic eom bewrigen.
 5. Ne mette ic næfre on minum life swa mycles sares ne yfeles
gemæccan swa ic me nu ætforan geseo.
 7. For ðan þe swa hwyder swa ic fare, min ungesælignesse me
færð mid, & min yfel ic nahwær befleon ne mæg, þa ic ær ne
wolde.
 8. Swa hwyder swa ic me hwyrfe, hie me samod siðiað.
 9. Eala þæt ic wæs þæs heardestan geþohtes mann
& þæs forcuðestan, þæt ic me mine dagas to nytte ne gedyde þa
hwile þe ic on worulde wæs!
 11. Ac ða þe ic hira willan worhte, hie willað me nu
gesceððan.
 12. Hie sendað hira handa on me, þæt hie me mid sare ut
ateon & to frecnessum utgelæden.
 14. Nænig minum yflum me gefultumað, þa ic sylfa ær ne
wolde, ac eallum ic eom læðed & ealle hie me mid searwe & mid
inwidde on lociaþ.
 16. Wa la, cwæð sio synfulle sawl, hwam sceal ic gelyfan
æfter me, oððe æt hwam sceal ic getreowða habban þa ic mine
forleas.
 18. Nænig min þæra nehstena getreowne geleafan hafaþ.
 18. Eawla, se geleafa is geworden & he is numen & he næs
naworn gesund.
 20. Ongitaþ, mine þa leofestan bearn, cwæð sanctus
Isodorus, & æghwylc cristen mann smeage on him sylfum hu nearo se
siðfæt bið þære synfullan sawle.
 22. For þan ne sceal næfre se cristena man beon orsorhleas.
 23. Cwæð sanctus Ysodorus, geþence nu ðu, man, & ongyt
gif ðu sylf þe nelt alysan þa hwile þe ðu miht.
 24. Hwi wenst ðu þæt oðres gastes hordfæt þe wile
alysan gif ðu sylf nelt?
 25. Eawla, cwæð se halga Isodorus, hwæt, þæt is yfelic
þeaw & synlic, þæt nænig þam syngendum wiðcwið, ne nænig
þam manfullan wreceð.
 27. Þa godan wædliaþ on þysse worulde & þa manfullan
gehyhtaþ.
 28. Þa manfullan wealdaþ nu on heora rice & hynað þa
godan.
 29. Ða unrihtan synt geweorðode nu & þa soðfæstan
aweorpene.
 30. Þa unrihtan blissiað & þa soðfæstan synt on
gnornunge & on heafe.
 31. & se arleasa gæð nu beforan þam soðfæstan &
se yfla wylt þam soðfæstan & þam godum, & þa unscyldigan
beoð witnode, & þa scyldigan beoð forlætene.
 33. For þyllicum synnum & oðrum beoð þa sawla witnode
on Godes gesyhðe, & hio nat, þonne heo synfull bið, mid hwam hio
andswerige.
 35. Ac hio swigað, for þan þe heo nafaþ nane bylde on
hire.
 37. Se halga Isodorus cwæð: Eawla þæt sio sawl hiofeð
þonne/ hio of ðam lichoman anumen bið.
 38. Ealle hie hie swa wundige hyrwað, & swa fule stincende
hie hie onscuniað, & swa hreofe hie hie ascufað, & se lichoma lið
on eorðan isne genearwod & mid racentunge geðryd & mid bendum
gebunden & mid fetrum gefæstnod, & þære synfullan sawle ne
beoð þa tintrego gelytlode.
 42. Ac þa cwelleras unoflinnedlice cwelmað, & hie
unaseccgendlice gnornunge hire wite mænað, for þan þe ða deoflu swa
hwæt swa hie magon wælhreowlices hie þencaþ be hire & doð.
 45. & þusendfealdum witum hie hie tintregiað &
slitað, & se lichoma on eorðan fulnessum tofloweð þe we ær mid
wistum feddon.
 47. Eawla, cwæð se halga Ysodorus, þonne gyt geomrað seo
sawl þe hire lif ær on receleaste lifde, & cwið: Wa la þæt ic
æfre swa ungesæligo geboren sceolde weorðan, & þæt ic swa earm
middangeardes leoht geseon sceolde.
 50. Wa la þæt ic swa lange on minum lichaman eardigan sceolde,
þa he me reste geearnigan ne wolde.
 52. Unlust me wæs to lifianne, & walic to sweltanne.
 52. Eawla, deað, swete eart ðu þam earmum & þam
wædliendum, & wunsum eart ðu þam unrotum & þam gnorniendum,
& biter eart ðu ðam weligum þisse worulde, for þan hie forlætan
sceolon hira blissa & onfoð unrotnessa.
 55. Þe se deað ælces yfeles & eges ende is.
 56. Selre bið men þæt he swelte þonne he yfele lybbe mid
synnum & on Godes unwillan sy & ungesæliglice drohtiende, for þan
þe seo synfulle sawl cwið to ðam deoflum þonne hie hie tintregiaþ: Ic
eow bidde: arisað minum sare to fultumme & alysað me of þyssum
nearonessum, for ðam þe ic swa earm ne mæg wesan afrefredu.
 61. For ðan ungeendedu is min gnornung, & mine wita ne synt
gelihte, ne min sar ende næfð.
 62. Nis me nænig leoht ne nænigo byldo on minum mode, for
ðan þas witu ic ærest aberan ne mæg.
 63. Ða deoflu hire þonne andsweriað & cweðað:
Næfst ðu hiht ne byldu on þe eallra þara goda þe ðe God on
eorðan geaf?
 65. Hwig þincað þe þas witu þy maran þe ðe ær þa
gewyrhtu þuhton?
 67. Ongitað, mine þa leofestan, cwæð se halga Isodorus, hu
mycel nearones þære sawle bið þonne heo hit gebetan ne mæg.
 68. For ðan ne lætað eow, men þa leofestan, þysse
worulde welan beswican, for ðan heo is sceort & swicol eallum þe hire
fylgeaþ.
 70. Ealle þas lænendlican earfeðnessa ende habbað, ac ða
toweardan ende nabbaþ.
 71. Ne næniges mannes lif ne bið to þan lange þæt on
sceortre & on sarigre hwile ne geendige.
 73. For ðan sare & eallum ðam unrotnessum on þysse
worulde we beoð genætte.
 74. Nænig ne sie se ðe ne sarige his synna, & wepan he
sceal & hreowsian þæt he ne scyle on ecnesse heofan.
 75. Us gedafnað þurh manigfealde earfeðnessa to ganganne on
heofena rice.
 76. Lytle synt þas lænendlican earfoðnessa þy we nu
aræfnan magon for þæs lufan, & mycle synt þa meda & þæt
ece wuldor þe he us gehaten hæfð, gif we fullice wiðstandaþ deofles
larum.
 79. Swa mycle swiðor swa we nu beoð nætte on þyssum life,
swa mycle ma we feogað on ðam toweardan life.
 81. For ðan symle God her wundað & swingð ða þe he
wile habban & to þam ecan life gelædan.
 82. Swa swa gold on ofne he hie syð & costað, & swa
onsægdnesse he hie onfehð.
 83. For ðan ne sceal nan man gnornigan on his untrumnesse, ne
cweðan: For hwan aræfne ic ðas yfel oððe hwi com ic næted?
 85. Wa la, to hwan þrowige ic þis?
 85. Ac ma ðu scealt cweðan: Dryhten, þe ic syngode, swa mycel
ic ne gefele swa ic wyrðe eom.
 87. Se ðe gnornað on his untrumnesse, God he tyrgð & his
yrre he awecð.
 88. & se ðe hit geþyldlice abereð, God liðe he awacað
to him.
 89. Geþenc nu ðu, man, þonne ðu sie cwylmed on þyssum
middangearde on þinum untrymnesse, beheald on þinum mode þa toweardan
witu.
 91. Þonne þu gefele þæt sar, gemyne þæt cwicsusles
fyr.
 91. Gif ðu þe ondrædest þa toweardan witu, þonne ne
sargast ðu na þæs lænendlican.
 93. Þæt bið twyfeald yfel, þæt man sarige his
lichamlican earfoðnessa, for ðan he hie sceal þrowian swa þeah, &
nafað his nane mede æt Gode, ac hafað þa ecan geniðrunge.
 95. Wite ðu, man, butan Godes willan þe on becymeð þæt
yrre, ac ðonne he yrre geworden bið & for urum synnum gegremed bið,
þonne set he us þrowunga on, for ðan þe he wolde us to his willan
gebigean.
 98. Þæs lichoman lustum we oftost fulgangað, for ðan he
sceal bion hwilum swungen.
 99. Se lichoma oftost gesyngað, & for ðan he sceal beon
geuntrumod & witnod.
 100. Gif we woldon gesceawian us sylfe on ure heortan hwylce we
wæron & us þonne deman be urum gewyrhtum, þonne næron we eft
geniðrode on þam ecan dome.
 103. Ac we ungesælige byrnað on þysse worulde lufan & on
hire gitsunge, & lætað us colian þa lufe þæs heofonlican rices
geleafan.
 106. Cwæð þæt se halga Ysodorus, Hu lange willað ge
cristenan recelease wunigan on þære fulnesse þæs lichoman
fyrenlustes?
 108. Oflinnað la, ær eow se deað ofercume.
 108. Ac eow þinceð swiðe earfoðlice þa ungeþwæran
þeawas & þa gescyndan to forlætanne, for ðan þy ðæt dioful
bið on eowrum heortum, þy eow eft biter gedeð þa swetnessa.
 111. Ac wiðstandað him nu þa hwile þe ge magon & moton,
& settað togeanes eowres lichoman lustum & cwicsusles fyres bryne,
& settað beforan eow þone egeslican dom, & eowres deaðes dæg
gemunað, for ðan ælce dæg us nealæceð þære sawle gedal
& ðæs lichoman.
 114. We witon hwæt we on þyssum dæge wyrcende wæron, ac
we nyton on þysse nihte þeah hio sie ut alædedu.
 116. & us þonne ðæt deoful læde on his witu þe us
ær on life mid þære synbryne onælþ.
 117. Mid unasecgendlican tintrego he us cwylmeð, se ðe we
ær his willan worhton on worulde.
 119. For ðan us let God on þyssum life þæt oðera manna
forðfor sceolde bion ure gelicnesse.
 120. Eawla, sawl, ðu ðe eardodest on þines lichoman
tintregum, waca & gebide þinne dryhten, þe læs þe slæpende se
deað ofercume.
 123. Gehyrað, men þa leofestan, ða ðe her syndon on
þyssum folce dysige & recelease.
 124. Gangað to deadra manna bebyrigenesse & geseoð þær
lifigendra bysene.
 125. Io hie wæron us gelice on þysse worulde wynsumnesse
lifigende & him welena stryndon & him mycla æhta hæbbende
wæron.
 127. Ac ðas ealle synt fram him anumen.
 127. Þy hine ne scele nan man swa sylfne beswican þæt he him
langes lifes wene.
 129. Ac ðu, man, cwæð se halga Ysodorus, ic ðe bidde &
halsige & geornlice ic þe manige þæt ðu nanwiht leohtlices ne
leaslices ne do, ne ðu þine synna eft ne edniwa, ne þu þin yfel to eft
ne hwyrfe.
 131. Ac ðu, ma, bewite þe sylfne & wite hwæt ðu eart
& for hwan ðu sie & hwæt ðu sie & for hwan þu geboren
wære oðþe to hwylcre nytnesse þu acenned wære & to hwylcum
þinge ðu on þas woruld geeacnod wære.
 135. Gemyne þinne scippend & gemyne ðæt ðu geworht
eart & ongyt hwylcne þe God gesceop & gemyne hwylc wyrhta þe
geworhte & hu fægere scyppend þe sawle onsette & sende.
 137. He ðe bebead þæt ðu healde þinne rihtan geleafan
& þæt ðu hæbbe bylwitne geleafan, & wunige on þe se
unforhta & se ungebrosnoda geleafa.
 139. Nænig þe mid unsnotre lare ðe beswice ne nænig
geþwornesse þysse worulde ðe ateo fram Godes willan.
 141. Ne nænig þing þristlice be Criste ðu sprec, ne
nænig wiht ðweorlices be him ðu gehyr sprecan.
 142. Ac ðonne ðu hine cigst on þinum wordum, ne wiðsac ðu
hine on þinum weorcum, & fram eallum þam þe sio æw forbyt ðe
wiðbryt/.
 144. & nanwiht wið Godes bebodu ðu do, ac leofa on gode
& gebide þe to him, for ðan þe ðurh yfelra manna þeawas &
hira bysna man wyrð oft besmiten, & þurh godra þeawas & bysna
man wyrð oft Gode gestryned.
 147. Ne syle ðu þine sawle on þines lichaman geweald, ac
geclænsa ðu þin mod fram yfelum geþohtum & gebrideligað eow
fram þæs lichoman scionesse þæt eowre þohtas syn clæne &
hlutre.
 150. For ðan we witon þæt be urum geþohtum we sceolon beon
demede fram Gode, nales þæt an þæt he ure lichoman sceawað ac eac
swylce ure geþohtas.
 152. God se is dema; be urum geþohtum he mænð ure sawle.
 153. For ðan þonne hie us cumað, utan him wiðstandan &
of ure heortan aweorpan ða yflan geþohtas.
 155. For þan ne mæg se lichama nanwiht don butan hit þæt
mod wille.
 156. Utan clænsian ure geðohtas, þonne ure lichoma ne
syngað.
 157. Gehyr ðu, mann, cwæð se halga Ysodorus, & hlyst to
þan þe ic þe lære & ongyt þa ðe ic þe to manige: ne
gewemmað eowre lichaman ðurh forhealdnesse; for eallum yflum hio ys wyrse
& manige men þurh hie forðcumað.
 160. Selre bið men þæt he swelte þonne he his lichoman
fyrwetgyrnessum gewenige; selre wære ðære sawle þæt hio
hrædlice of ðam lichoman anumen wære ðonne he hie ðurh his
synlustas forlure.
 163. Sio forhæfdnesse gedeð Gode þone mannan nealæcan.
 163. Þær sio forhæfdnesse wunað þær wunað God,
& sio clænnes us gehæt heofona rice.
 165. Sio fyrwetgyrnes besencð þone mannan on helle & sio
fyrwetgyrnesse syleð þone mannan þam sweartan fynd ðe hine gelædeð
to helle tintregum.
 167. Eala ðu, man, gif ðe nu gyt þines lichoman uneðnessa
hrinen oðþe hie ðe cynsende fyrwetgyrnesse lære oððe nu gyt þin
mod þe forhealdnesse myngie, gemyne þa toweardan & þa unasecgendlican
witu, hu grimme hie synt.
 170. & for þan sie ðe swa mycel geornfulnes þa synna to
betanne swa ðe wæs ær hie to wyrcanne.
 171. Nænig þing on þysse worulde þe gedo þinra synna
sorhleasne, ac ðurhwunige on þinre heortan ege & fyrhtu.
 173. Þurh þone ege ðu gebetest þa synne.
 174. Þær lufu ne bið, þær bið ealles lifes
tolysnesse.
 175. Eala, hu unasecgendlica synt þysses lifes idelnessa &
forwyrda.
 176. For þan þeah þe we hie forlæten, we ne sculon ure
heortan eft to him hweorfan, for þam þe ða welan forwyrðað &
ðæt wuldor forwyrð & sio fægernes forwisnað.
 178. God þone mannan to his anlicnesse geworhte, & þonne
hwæðere idellice he swincð & on gewinne he bið drefed.
 179. He goldhord samnað, ac he ne wat hwam he hit samnað.
 180. For ðam þe we ealle nacode & forlætene arisað swa
swa we geborene wæron, & to þam andrysenlican dome we ferað nacode
& earme & unrote & gesworcene mid ege & mid fyrhðu.
 183. Beforan heahsetle þæs ecan deman we beoð alædde
ðonne we bioð aworpene of þysses rices welan & of þysse worlde
gefean.
 185. & we ne bioð gedyrstige for urum synnum urne wealdend
gesion.
 186. Ac ða ðe nu to swiðe ne blissiað on þysse leasan
worulde welum, hie feoð þonne on þam toweardan dome.
 187. Ða ðe nu be sylfwille Gode þeowiað, hie gefeoð
þonne on þam heofonlican brydbure, & ða ðe nu forlætað þas
eorðlican welan, hie onfoð þonne þa heofonlican.
 190. Ac ða earman & þa synfullan to fyres tintregum hie
beoð getogene.
 191. We graniað þonne, & ne bið se ðe ure gemiltsie.
 191. We geomriað þonne, & ne bið se ðe us hal gedo.
 193. Ac utan efestan, þa hwile þe we tide hæbben, to
hebbanne ure handa to dryhtne, & cweðan þæt us gehæle God,
þæt we ne forwyrþen.
 195. La, hu lange we urne wealdend & urne scyppend to
hatheortnesse getihten.
 196. Ælce dæge he us gearwað & we his bioð
ungemyndige.
 197. Ælce dæge he us fedeð & ælce dæge he us
miltsað, & we hira bioð forgitende.
 198. He us fet & he us scylt & ealle ussa nydþearfa he
gesiehð, & þeah ælce dæge his bebodu we hyrwað.
 199. La, hwi ne sceamað us?
 200. Utan sceamian ure ær þan þe sio tid cume ðe us
nealæceð þæt we sceolon ures lifes & eallra ura dæda riht
agildan.
 201. & for ðan uton oflinnan þara unarimedra metta &
þara gescyndendra gestreona & þara oftrædra symla & þara
unrihthæmeda.
 203. Utan eac oflinnan þara tælnessa, & uton us on gebedu
gelomlæcan, & uton ure lif on rihtre gewendan, ær ðan us deað
gegripe.
 205. Ic bidde & halsige æghwylcne cristene mann þæt we
lætan ðas lare on ure heortan fæste wunian.
 206. & uton ne lætan hie diofol þurh his searwa us fram
animan.
 207. Ac utan sorgian on ðysse medmyclan tide þæt we ne
þyrfen wepan in ecnesse þone biterestan wop.
 209. & utan winnan on þyssum lænan life þe læs we
þrowien eft þa ecan tintrego.
 210. Þeos tid is sceort & sio is mycel & ungeendod.
 211. For ðan þæt is se wyrresta dæg se nænigne
onlyst.
 211. Þær bið soht fram anra gehwylcum hwæt he yfeles
gedyde oðþe godes.
 212. Wa ðam þonne þe nu bið wælhreow, for ðan he bið
cwylmed on ecnesse.
 214. Wa ðam þe nele nu his synna hreowe don, for þan he bið
seald þonne ðam reðestan feondum þa hine grimlice deaðe cwylmað.
 215. Ne sceolon we to swiðe arian ussum flæsce þy læs hit
eft in forwyrd forlæde.
 216. Se lichoma læmen is, for ðam þe he of ðam geworht
wæs & he eft to duste geweorðan sceal.
 218. Ac uton we, men ða leofestan, cwæð se halga Ysodorus,
eaðmodlice biddan God þæt he us gehealde her on worulde & on
þære toweardan, se ðe leofað & ricsað aa butan ende in ecnesse.

END_TEXT
START_TEXT

HomU 8 (ScraggVerc 2)
B3.4.8.
Scragg 1992, no. 2: Scragg 1992, 52-64.



 1. Men ða leofestan, þæs myclan domdæges worc bið
swiðe egeslic & andryslic eallum gesceaftum.
 2. In þam dæge þa hleoðriendan ligeas forbærnaþ
þæne blodgemengdan geard & þa þe nu her syndon on myclum gylpe
& on unnyttre gesyhðe goldes & seolfres & godwebbes &
woggestreona, ac we sint nu þam geliccost fortruwode þe he us no to ne
cyme.
 6. & on þam dæge gewit sunnan leoht & monan leoht
& þa leoht ealra tungla.
 7. & on þam dæge bið dryhtnes rod blode flowende betweox
wolcnum, & in þam dæge bið dryhtnes onsyn swiðe egeslicu &
ondryslicu & on þam hiwe þe he wæs þa hine Iudeas swungon &
ahengon & hiora spatlum him on spiwon.
 10. In þam dæge þa synfullan heofiaþ & wepaþ, for
þan hie ær noldon hira synna betan, ac hie sarige aswæmaþ & in
susle afeallað.
 12. In þam dæge beoð blawende þa byman of IIII sceattum
þyses middangeardes, & þonne ealle arisaþ, swa hwæt swa eorþe
forswealh & fyr forbærnde & sæ sencte & wildeor fræton
& fuglas tobæron, eall þæt þy dæge ariseð.
 15. On þam dæge siteð ure dryhten in his þam myclan
mægenþrymme & his onsyne ætyweð & his lichoman; þonne bið
seo wund gesewen þam firenfullum, & þam soðfæstan he bið hal
gesewen.
 18. & þonne Iudeas magon geseon þone þe hie ær
cwealdon & hengon.
 19. & se soðfæsta dema þonne demeð ealra manna
gehwylcum æfter his sylfes gewyrhtum.
 20. Hwæt, þonne þinceð þam synfullan þæt noht ne
sie þæs hates ne þæs cealdes, ne þæs heardes ne þæs
hnesces, ne þæs leofes ne ðæs laðes, þæt hine þonne mæge
fram dryhtnes lufan adon & his willan ascadan, & nu nellaþ his willan
wyrcean nu we eaðe magon.
 24. Hwæt la, þæt is ofer eal gemet to sceawigenne & to
smægenne, þæt þa earman fyrenfullan sculon sarige aswæman fram
ansyne ures drihtnes & fram his haligra & fram þam wuldre heofona
rices, & þonne gewitaþ hie in þa tintrego þære ecean helle.
 27. Eala hwæt, manna mod syndon earmlice aþristode þæt
hie æfre lætan sculon þæt deaþberende dioful hie on unnyttre
geswipurnesse hie to þam gedwellan þæt hie synne fremmen & þæs
willan ne wyrceaþ, þe hie on eorþan gesceop & mid his gaste
geliffæste & him ecce lif forgeaf.
 31. La hwæt, men him eallinga ne ondrædaþ hu þæt
dioful him onstæleð ealle þa unrihtan weorc þe her worhte bioð
beforan þære mengeo þæs myclan domes.
 34. La hwæt, men him ne ondrædaþ þæt mycle dioful
Antecrist mid his helle witum & mid his yrmþum & his þam saran
suslum þe him bioþ to edleane hira firena golden.
 36. La hwæt, we us ne ondrædaþ þone toweardan ege
domesdæges, se is yrmþa dæg & earfoða dæg & unrotnesse
dæg & cirmes dæg & wanunge dæg & sares dæg & sorges
dæg & se þystra dæg.
 39. On þam dæge us bið æteowed se opena heofon &
engla þrym & eallwihtna hryre & eorþan forwyrht, treowleasra gewinn
& tungla gefeall, þunorrada cyrm & se þystra storm, & þæra
liga blæstm & graniendra gesceaft & þæra gasta gefeoht &
sio grimme gesyhð & þa godcundan miht & se hata scur &
hellwarena dream & þara bymena sang & se brada bryne & se bitera
dæg & þara sawla gedal & se deaðberenda draca & diofla
forwyrd & se nearwa seaþ & se swearta deaþ & se byrnenda grund
& se blodiga stream & mycel fionda fyrhto & se fyrena ren &
hæðenra granung & hira heriga fyll, heofonwarena mengo & hiora
hlafordes miht, & þæt mycle gemot & sio reðe rod & se rihta
dom & þara feonda gestal & þa blacan ondwlitan & bifiendan word
& þara folca wop ond se scamienda here & sio forglendrede hell &
þara wyrma gryre.
 51. & þonne bið us æghwylc þyllic egesa æteowed.
 51. Þær þa fyrenfullan þonne meahton gewiscan þæt hie
næfre ne wæren acennede fram hiora fædrum & modrum, oððe
ælc hiora to dumbum nytenum gewurde.
 54. Hwæt, him þonne þæt wære leofre þonne eal
middangeard mid gestreonum þe heofon behwylfeð.
 56. La þæt we us ne ondrædaþ þæt we dæghwamlice
geseoð beforan urum eagum, nu we þam oðrum ne gelyfaþ, ure þa
neahstan sweltan, & þonne þam lichoman bið laðlic leger gegyrwed,
in þære cealdan foldan gebrosnod, & þæt læne lic þær
gerotaþ to fulnesse & þam wælslitendan wyrmum to æte.
 60. Hwæt, þæt þonne, la, bið sarlic sar & earmlic
gedal þæs lichoman & þære sawle, gif þonne se earma innera man,
þæt is seo werige sawl þe her forwyrht bið & agimeleasedu Godes
beboda, þæt hio þonne æfter þan gedale aslidan scile in þa ecean
helle witu, & þær þonne mid dioflum drohtigan in morþre & on
mane, in susle & on sare, on wean & on wurmum, betweox deadum &
dioflum, & on bryne & on biternesse & on fulnesse & on eallum
þam witum þe dioflu gearwedon fram þære frymþe, þe hie to
gesceapene wæron & hie sylfe geearnedon.
 69. Ac utan we beon gemyndige ussa sawla þearfe, & wyrcen we
god on þam dæge þe we ðurhteon mægen, & forlætan we morþor
& man & oferhydyg & æfeste & idel gilp & unrihtwisnessa
& unrihthæmedas, ærætas & ealogalnesse, dysinessa &
gedwollcræftas, gitsunga & gifernessa, leasunga & licettunga,
tælnessa & twyspræcnessa, niðas & nearoþancas, &
heamolscipas & ealle þa þeawas þe dioflu on him sylfum
onstealdon.
 75. Ac lufigen we urne dryhten mid ealle mode & mægene &
mid eallre usse heortan & hygdo, mid ealre soðfæstnesse &
snyttro.
 77. Lufigen we usse þa nehstan swa swa us sylfe, & sin we
mildheorte earmum mannum & elþeodegum & untrumum, þæt us ure
dryhten þurh þæt milde weorþe.
 79. Ond þeah ure hwylc wið oðerne gegylte on worde oððe
on worce, forbere he him þæt liðelice, þe læs him God þæt yrre
witnige.
 81. Swa sylfa cwæð: <foreign>Dimittite & dimittetur uobis</foreign>.
 81. Geþrowigen we for ures dryhtnes lufan eall þæt us man to
earfeðnessum gedoo her on worulde.
 83. Hwæt, we behofigað þæt we gemunen hu mycel he for us
geþrowode, æfter þan þe he menniscum lichoman onfeng, mancynne to ecre
hælo, & us þurh þæt generede of deofles þeowdome, & us
edhwyrft forgeaf to þam ecean life þe we ær forworhton, gif we hit
geearnian willaþ.
 87. Swa se witiga cwæð: Dryhten þa gehæleð &
hafaþ on heofona rice þa þe her on worulde beoð eaðmode Gode &
mannum.
 90. Hwæt, we gehyrað þæt þa beoð for Gode eadige
& welige þa þe on worulde bioð eaðmode & manþwære.
 91. Hwæt, we þonne magon be þam witan & ongitan þæt
þa beoð for Gode earme & unlæde þa þe her on worulde bioð
oferhydige & æfestige.
 93. Eallra synna sio is Gode laþost & ungecwemost, for þan
þe mancynn ærest þurh þa æfeste wæron on helle besencte, &
eft þurh mildheortnesse & eaðmodnesse hie wæron þanon alysde of
diofles ðeowdome.
 96. La hwæt, we behofigaþ þæt we usse earan ontynen &
usse heortan to þam godspellican larum þe us man oft beforan sægð
& usse lareowas beodaþ & secgaþ.
 98. Hwæt, we nu on idlum gilpe us mid golde & mid gimmum
gearwiaþ, & blissiaþ & glædmode beoð swa we wenen þæt we
næfre hit forlætan scylen, & to seldan mycles urne drihten gemunan
& ure sawle þearfe, þa þe sculon bion on ecnesse æfter þyssum
life, mid sawle & mid lichoman in swa hwæðrum swa we her nu
geearniaþ.
 103. Hæbben we gode hreowe ura synna.
 104. Þeah þæt gelimpe þæt ure hwylc wið oðerne
gesynnige on worde oððe on worce, þæs þonne bot bið betst.
 105. For þan ne bið næfre se man to þan swiðe synful
þæt him symle ne sie sio bot alyfedu.
 107. Utan we nu for þan efstan to Gode, ær þan us se deað
gegripe, for þan he us swiðe to nealæceð.
 108. & sien we snotre & soðfæste & mildheorte
& rummode & rihtwise & ælmesgeorne & clænheorte &
fremsume & godfyrhte & larsume & þeowfæste & gehrysume
Gode & urum hlafordum & geþyldige Godes willan.
 111. & he us þonne þæs to leane forgifeð þæt ece
rice/ þæt us æt frymþe geteohod wæs.
 112. Utan we nu efstan to þan, þa hwile þe we ura wega
wealdan moton.
 113. Þær hie næfre leofe gedalaþ ne laþe gesamniaþ,
ne næfre dæg ne cymeð æfter dæge ne niht æfter nihte.
 115. Ac þær bið ece leoht & blis & ece wuldor &
ece gefea mid urum dryhtne, middangeardes alysende, þæt is efne se ilca
God se ðe leofaþ & ricsaþ mid fæder & mid suna & mid þam
halgan gaste, þam is wuldor & wyrðmynd þurh ealra worulda woruld aa
butan ende, amen.

END_TEXT
START_TEXT

HomU 9 (ScraggVerc 4)
B3.4.9.
Scragg 1992, no. 4: Scragg 1992, 90-104.



 1. Men þa leofestan, ic eow bidde & eaðmodlice lære
þæt ge wepen & forhtien on þysse medmiclan tide for eowrum synnum,
for þan ne bioð eowre tearas & eowre hreowsunga for noht getealde on
þære toweardan worulde.
 4. Her gehyrð dryhten þa þe hine biddað, & him sylð
hira synna forgifnesse.
 5. Her he is swiðe forebyrdig for us, ac he bið eft us swiðe
reðe & egesful & ongryslic þam synfullum gemeted on ðam
domdæge þær eal manna cyn to gelaþod is.
 7. Her he is swiðe mildheort, ac þær bið se eca dom
unawended.
 8. Nis nænig medsceat to þæs deorwyrþe on ansyne þæt
þær þone dom onwendan mæge, butan he her hwæthwuga to gode gedo.
 10. Her is sio lænelice wynsumnes, & eft ascortaþ.
 10. Nis ænig man þæt to þæs mycel age þæt he ne
scyle his unwillan alætan his æhta & on unmyrhðe his lif geendian.
 12. Mid glædnesse & mid willan we bioð on ure modor hrife,
& hwæðre þurh sar hie us acennaþ.
 13. Sume we beoð acende her to lifienne on wædle, sume
medomlicor, sume þonne gyt ufor to ðam mæstan welan, &
þeahhwæðre he sceal þurh sar sweltan, & on unmyrhðe his lif
geendian.
 17. Men þa leofestan, earnien we us on þysse worulde þæs
ecan gefean, se næfre ateorað nænigum þara þe his earnian wile.
 18. Her is se lytla blis on þis middangearde.
 19. Þeah hwa lifie her þusend geara & þusend þusend
geara on þysse worulde, ne þincð him þeos woruld eft naht, butan swylce
hwa his eage bepriwe.
 21. Þonne be þære oðre worulde bið þam eadigan
þær æghwæt myrges & þam scyldigan þær æghwæt
unrotlices.
 23. Her ne mæg nan yfel ece beon, for þan þeos woruld nis
ece.
 24. Her is lytelu unrotnes, ac þær is singalo nearones.
 25. Her syndon lytle wynlustas, ac þær syndon þa ecan
tintrego þon forworhton.
 26. Her bið unglædlic hleahter, ac þær is se ungeendoda
heaf þam þe her mid unrihte gytsiaþ.
 27. Þær beoð ure hrægla frætwednesse & ures
lichoman glengo on þone ungeendodan cyle gehwyrfed þam þe her þam
nacodan menn wrigelses forwyrneð & þone hrægles wædlan on Godes
naman gecnawan nele.
 30. Þær bið ures modes onmedla, þe we her mid up ahafene
beoð, on ecum fyre genyðerod.
 31. Þa þe her bioð mid uncystum gefylled þæra
ælmesena Godes beboda, þa beoð þær cwylmed in ecum fyre.
 33. Ða þe her swiðost mid wo wrænsiaþ, þa bioð
þær on mæstre nearonesse forþylmed.
 34. Þa þe her hiora lichaman mid mæstum unrihtum byldað
& þæt on oðrum mannum mid wo gestrudiaþ & þæs on
geornessum beoð hu hie mæst reaflaca gereafien, þa bioð þær
swiðost gehæfte on þara þystra dimnesse.
 37. Þa þe her rumgallice ofer Godes riht ricsiaþ, þa bioð
þær on mæstum racentegum.
 38. Þa ðe her swiðost galpettað & on unrihthadum on
oferfyllo bioð forgriwene, þa bioð þær on mæstum hungre
forþrycced.
 40. Þa þe her syndon geornfulluste þæt hie her
oferdruncene/ wyrðen, him næfre þær þurst aceled bið þære
helle þrosmes.
 42. Þa þe her bioð wlancoste & nellaþ hira dryhten on
þam ongitan, ac a þencað þæt þæt hie sien wædlan þa bioð
þær on mæstre wædle, & hie næfre hungur ne þurst & cyle
alætað.
 45. Þa þe her bioð þa mæstan dryicgan & scinlacan
& gealdorcræftigan & lyblacan, ne cumaþ þa næfre of þæra
wyrma seaðe & of þæs dracan ceolan þe is Satan nemned.
 47. Þær æt his ceolan is þæt fyr gebet, þæt eall
helle mægen on his wylme for þæs fyres hæto forweorðeð.
 48. Þær sculon bion þa þe ic ær nemde, & þa
niðigan & þa æfstigan & þa yðbylgean & þa hatheortan
& þa gramhydigan & þa struderas & þa þeofas & þa
manswaran & þa leogeras & þa gytseras.
 51. Ungemet is þæs fyres hæto, & nahte þon læsse
bið þæs cyles þonne hie þære celnesse gyrnaþ.
 53. On anes eagan byrhtme bið eall hellwarena mægen þurh his
anes fnæst geworden to ise.
 54. Ægðres þær bið ungemet, ge cyles ge hæto.
 55. Ne mot þær bion nawðer gemetegod for þære
læððo þe God hæfð to þam dioflum þe his bebodu forheoldon
& his æ abræcon.
 57. Ongytaþ nu, men þa leofestan, hwylce nearonesse þa
forworhtan habbað.
 58. Bion we symle sorgfulle for ure sawle hælo.
 58. Wepen we on þisse medmyclan tide, þæt we ne þurfon eft
wepan þone ungeendodan wop.
 60. Geeaðmedden we us er to Gode, þæt we ne sien eft
genyðrode on helle wite.
 61. Eala ge, men þa leofestan, hwa is æfre swa heardre
heortan þæt he ne mæge wepan þa toweardan witu & him þa
ondrædan?
 63. Hwæt, us is la selre on þysse worulde þæt we symle
ure synna hreowe don & hie mid ælmessan lysen, þæt we eft ne
þurfon þa ecan witu þrowian.
 65. Nis nanes mannes onmedla to þæs mycel on þysse worulde
þæt he ne scyle deaðes byrigean.
 66. & mid ure sawle anre we sculon riht agyldan on þam myclan
dome.
 67. Wa is hyre þonne earmre, gif hio ana stent, ealra godra
dæda wana, on domesdæge beforan Gode.
 69. Þær þonne ne mæg se fæder helpan þam suna, ne
se/ sunu þam fæder, ne nan mæg oðrum.
 70. Ac anra gehwylcum men sceal beon demed æfter his agenum
gewyrhtum.
 72. Men þa leofestan, utan geþencan hu God þysne
middangeard hæfð gestaþelod us on to eardianne: he ys ufor þonne
hellware & nioðor þonne heofon, & þes middangeard is swa betweoh
þam twam on þam midle.
 75. Geþencen we eac hu we synt on ðysne middangeard gesette: we
syndon nyðor þone Godes englas & gewissran þonne nytenu.
 77. Lytel is betwyh mannum & nytenum butan andgite.
 77. Þy us sealde dryhten þæt andgyt þe he wolde þæt
we ongeaton his willan & ure sawle hælo.
 79. Swa he sylfa cwæð: Se ðe bið eaðmod on minum
naman/, he bið ahafen in ece wuldor.
 80. Se ðe bið arfæst þam earman & þam wædlan
on minum naman, a he bið in ecnesse gearod & gewlenced.
 82. Se ðe bið mildheort, a he onfehð miltse mid me.
 82. Utan arian þam earmum, wedewum & steopcildum; þonne
bioð we sona onfenge mid Gode.
 84. Þa manþwæran habbað a mid Gode ece reste, & ða
soðfæstan onfoð ecum wuldre, & þa geðyldigan & þa getrywan
onfoð ecum blæde.
 86. & þa þe her bioð on mæstre forwyrnednesse hira
lichoman fyrenlustes, þa bioð mid eallre wynsumnesse gegearwod, swa
þæt hie ne magon ongytan nan þing butan þa myrhðe þæs dryhtnes
wuldres.
 89. He us gelifæste hæfð on þyssum middangearde, &
we him underþydde bion sculon, gif we hit earnian willað.
 90. Nu we sindon, men þa leofestan, on þysne middangeard swa
gesette swa we magon us geearnian her, þa hwile þe we on þysse worulde
bioð, swa ecces lifes swa eces deaþes.
 93. Ne þearf nanne man tweogian: æfter his deaþe oðrum
þissa he onfehð, swa life swa unlife, swaðer his gewyrhto bioð &
his earnung.
 96. Eala, men þa leofestan, hu us is to ondrædanne þæt
we stælan sculon on domesdæge beforan ealles middangeardes deman &
beforan eallum menniscum cynne, & eall helle mægen þis gestal
gehyrað.
 98. & eal engla werod & heahengla beoð þy mete beforan
Gode þæt hie sculon þam soðfæstum sauulum onfon & him
þiniende bion.
 100. & eall helwarena mægen cymþ to þam dome þæt
hie þæt gestal gehyren, & hu he þam forwyrhtum deman wille.
 102. Þæt beoð þonne, þa þe her swincaþ swiðost for
Godes naman, þa lædað þa englas on ece reste.
 104. Þa þe her heofað & unrotsiað for hiora synnum,
þa onfoð þær mycelre blisse & mycelre myrhðe mid Gode.
 105. Ða þe her wepað for hiora gyltum, þa bioð þær
on mycelre wlenceo mid þam alwaldan Gode.
 106. Ða ðe her rumheortlice hyra ælmessan for hyra scyldum
on Godes naman dælað, þam sylð God hyra synna forgifnesse, & hie
bioð on micelre wynsumnesse wiste feded.
 109. Þa þe her swiðust fæstað for hiora sawla
mettrumnesse on ures dryhtnes naman & hine biddað hira synna forgifnesse,
þa bioð gelædde on þone ecan geferscipe.
 111. Þa þe her lufiað hira gebedu & wæcan, þy gemete
þy he God herige & his synna geondette, ne ðyrst þa næfre ne ne
hingreð ne him cile ne dereð.
 113. Ne mæg he þyssa nan ongytan for þære myrhðe þe
him his dryhten forgifð, for þy he his naman weorðode, & hine mid
getrywre & mildre & earmfulre & eaðmodre heortan in geþancum
lufode.
 117. Men þa leofestan, þonne cwyð dryhten be þisse sawle
to his englum: Onfoð þære eadigan sawle, for þan hio wæs me symle
lufiende.
 119. Ealle mine beboda hire wæron ieðe to donne.
 119. Næs hio næfre weorca agæled.
 120. Þyssum weorcum þonne onfoð þa englas þære sawle,
& hire to cweðað: Eadigu eart þu, sawl, for ðan þu name on þe
gode eardunge in þinum huse - & ic geseah gearwian þin hus on ðam
halgan heofona rices wuldre - & we ðe lædað to ðam þe ðu ær
lufodest.
 124. Cwið þonne sio sawl to þam englum bliðheortre stefne:
Ic gesio hwær min lichama stent on midre þisse menigo.
 125. Lætaþ hine to me.
 126. Ne sie he næfre wyrma mete, ne to grimmum geolstre mote
wyrðan.
 127. He swanc for me, & ic gefeah on him.
 127. He unrotsode on þære scortan worulde, þæt he wolde
þæt ic blissode unawendedlice.
 128. Ic gladude on minre myrhðe, þær he geomrode &
sorgode hu ic on ecnesse lybban sceolde.
 130. He swencte hine mid fæstenne, & ic gamenode in
oferfyllo.
 131. Ic plegode on him, & he weop for me.
 131. Uncra synna he sworette & uncra scylda, & ic
glædlice in wynsumnesse wæs ferende.
 133. Besyhð þonne sio sawl swiðe bliðum eagum to hire
lichoman, & cwyð to him: Gefeoh, in dryhten God gefeoh.
 134. Ic gefeo in þe.
 135. Æghwæt godes þe wæs yðe to donne on Godes naman,
þæt ðu woldest þæt ic wære in wuldre æfter uncrum gedale.
 136. Dryhten, ne todæl ðu me & minne lichoman.
 137. He hæfde hiht in þe.
 137. He wæs strang & staðolfæst & fæstræd on
þinum bebodum.
 138. On godum worcum he wæs arod.
 138. Næs he æfstig ne eaðbilge ne hatheort, ne oferfyllo
ne lufude he.
 139. Næs he gytsere ne strudere ne ofermod ne niðig ne
leasfyrhð, ne deofulcræftas ne lufode he.
 141. Dryhten hælend, ic bidde ðe eaðmodre stefne &
mildre þæt ðu ne læte minne lichoman onforlædan þa he swiðost
swanc for me on þinum naman.
 143. Ne læt hine, dryhten, swa gedrehtne.
 143. Ær he wæs swiðe gebisgod mid manigfealdum geswincum,
þæt he wolde þæt wyt næfdon þa ecan geswinc.
 145. Dryhten hælend, he oft wæs dælende ælmessan on
þinum naman, þæt he wolde þæt me ne hingrede on ecnesse.
 147. He sealde þam þyrstendan drican, þæt he wolde
þæt me ne þyrste on þysse worulde.
 148. He wreah þa nacodan þearfan, þæt he wolde þæt me
ne cole on þysse worulde.
 149. He sealde þam geswenctum mannum reste & are, þæt he
wolde þæt ic ne swunce on þysse langan worulde.
 151. He wæs liðwyrde on þære tide, þe he wolde þæt
ic næfre in ecnesse nære mid wordum getyrged.
 153. Men þa leofestan, utan geðencan hu glædlice & hu
wynsumlice & hu fægre & hu mildlice heo sprycð, sio sawl, to hire
lichaman, þonne hio ærest þas word sprycð þe ic ær nemde.
 155. Þonne bryt se lichoma on manigfealdum bleon; ærest he
bið on medmicles mannes hiwe, þonne æt nehstan on þam fægerestan
manes hiwe; swa æt nehstan þæt he þara wyrta fægernesse, lilian
& rosan, & þonne swa forð þæt he hæfð gelic hiw golde
& seolfre & swa þam deorwyrðestan gymcynne & eorcnanstanum;
& æt nehstan þæt he glitenað swa steorra, & lyht swa mone,
& beorhtaþ swa sunna þonne hio biorhtust bið scinende.
 162. Þonne æt nyhstan cwyð þæs mildan deman stefn: On
þyses lichoman hiwe man mæg gesion þæt hit is gelic þe sio sawl him
onstælð.
 164. Cwið eft þæs ealdan stefn: Gang in þin hus, ðær
ðu ær wære.
 165. Nu gyt ær inc geearnodan ece reste; hæbben hie eac nu
awendedlice.
 167. Þonne swiðe hrædlice sio sawl & se lichoma
weorðað on anum, & beoð on þæra fægerestena engla heape,
& bioð sona wordsprecende.
 168. & þa hwile þe hie on twam bioð, ne mæg se lichoma
an word geclypian, ne to gode ne to laðe, ac gelice þam he stent swa he
wære eorðan lames oððe heardes stancynnes.
 171. Ac hie bioð clypiende sona swa hie on anum bioð, &
cweðað: Dryhten, þu wære ær eallum woruldum & ðu ricsast a
ofer ealle worulda, & ðu bist a in ecnesse.
 173. Dryhten, næs næfre þin fruma, ne nu næfre þin
ende geweorðeð, ne þin miht ateoraþ nænigum þara ðe þin bebodu
healdan willað.
 175. Ðu eart lifes wyrhta, & þu eart lofsang eallra
haligra; þu eart hiht heofendra, & þu eart eallre worulde hælend,
& þu eart geswencendra manna rest, & þu eart blindra manna leoht
& dumra gesprec & deafra gehyrnes & hreofra clænsung &
healtra gang.
 179. & eallre biternesse þu eart se sweta swæc, &
ealle geunrette magon on þe geblissian, & ðu eart ealra worca wyrhta
& ealra wæstma fruma & eallra þystra onlihting, & ealle
winsumnesse/ findað þa ðe þe lufiað, & ealre
gedrefednessa/ ðu eart se æðela wylla.
 184. Men þa leofestan, ongytað þas word þe dryhten cwyð
to þære halgan sawle, þonne hire weorc beoð ealle þus asmeade.
 185. & swa he wile asmeagean ælces mannes, ge gode dæda
ge yfele dæda, ge worda gesprecenra ge worca gedonra, ge geðohtra
geþanca ge earena gehyrnesse.
 188. Ealle we sculon agyldan þam ecan deman on þam myclan
dome.
 189. Þonne cwyð se hælend to ðam soðfæstum sawlum:
<foreign>Uenite, benediciti patris mei, percipite regnum</foreign>.
 190. He cwyð, se hælend: Cumað ge gebletsode & onfoð
minum rice mid minum fæder in þone heofon þære halgan þrynesse,
þæt eow wæs gegearwod fram middangeardes frymðe eallum þam þe
mine æ lufodon.
 194. & þonne standað forhte & afærede þa þe
ær wirigdon & unriht worhton, & swiðe betwyh him heofað &
wepað, hwylcne dom him dryhten deman wille be ðam dome þe he ðam halgum
demed hæfð, & cwacigende on anbide standað, hwanne ær hie
þæs reðan cyninges word gehyren.
 198. & se hælend wyrð on swiðe ongryslicum hiwe ofer
þam forworhtan, æfter þam þe he hæfð soðfæstum gedemed,
& cwyð to him swiðe egeslicre stefne: Hwæs bidað ge, ðæt ge
ne doð eowru weorc?
 201. Þonne aswæmað hie þær sona godra dæda &
weorca, for ðan hie ær nan god weorc wyrcean noldon.
 202. Þonne clypað sum sawl to hire lichoman swiðe unrotre
stefne & unbealdre & heofendre & cwyð: Ic wæs gast fram Gode
on þe sended, & ðu wære eorðan lames.
 204. Wa þe a in ecnesse.
 205. For hwan swenctest ðu me, & wlenctest þe in þe
sceortan tide & forgeate me, & þas langan woruld ne gemundest?
 206. Wa me þæt ic þin æfre owiht cuðe, swa unsofte swa
ic on þe eardude.
 207. La, ðu eorðan lamb & dust & wyrma gifel, &
þu wambscyldiga fætels & gealstor & fulnes & hræw, hwig
forgeate ðu me & þa toweardan tide?
 210. Ne beþohtest þu no hu ic on ecnesse lifian sceolde.
 210. Ac æghwylce dæge þu murcnodest, & þæt
wæron þine mæstan sorga, hu þu þine ceolan mid swetmettum afyllan
meahtest.
 212. & me ðu symle forgete mid eallra godra worca gehwylcum.
 213. Æghwylce dæge þu geworhtest þine byrðenne scylda
& næfre nane ne gebetest.
 214. Næs ic næfre in þe aret, ac a me þuhte þæt wyt
wæron to lange ætgædere.
 215. Þonne ic geseah þin ehtan mid sperum & mid swyrde
oððe mid stenge, þonne fagnode ic þæs, þy me lyste þæt ic
wære ute of ðe.
 217. Ic geseah on þe þæt ðu earnodest me ecre unrotnesse.
 218. Eall þin yfel þe ðu aworhtest, a hie þe wel licodon.
 219. & þæt wæs þin gamen, hu ðu mæst unrihtes
geworhtest, & hit is nu min hæft.
 221. & swiðe geomre stefne clypað sio sawl: La, ðu
deað, hwi let þu minne lichoman swa lange lybban on þam unrihte?
 222. On anum dæge he oft geworhte unrim scylda, & nænige
gebetan ne wolde, & in oferfyllo he wæs begriwen on unrihttidum.
 224. Þone þearfan & þone wædlan he symle forhogode;
nane are ne dyde he him, þæt ic hæfde are in ecnesse.
 226. Nolde he mid þam lænan drynce gebycgan þone þæs
ecan wines.
 227. Ac he fylde his wambe mid searumettum & mid oferfyllo swa
ungemetlice þæt ic uneaðe meahte ræste findan.
 228. Næs me næfre gyt in him ieðe to wunianne, nihtes fyrst
ne dæges fyrst.
 229. Ne ieðlice næs ic ane nihtes fyrst ne dæges on him,
þær ic wiste hu ic utfulge.
 230. Ealle are he hæfde, & nolde he me nanes rymetes on
þam geearnian æt ðam ecan deman.
 232. La, ðu deað, swa manige & swa mislice swa ge sindon,
hwi ne com eower nan to minum lichoman?
 233. Swa lange swa he lifde, ðu me hæfdest forneah
forgitenne.
 234. Swa me þuhte þæt he moste a lybban & næfre
deaðes byrgean.
 235. Nystes ðu na hu swiðe he me swencte?
 236. On anum dæge he geworhte oft þusend scylda, & to
nænigre hreowe gehweorfan nolde.
 237. Forneah he moste lifian oð domesdæg.
 238. Ne let ðu hine no ðy swa lange lybban, þy he aht feala
to gode gedyde.
 239. Næs he ælmesgeorn ne bliðheort þam earman, ne
arfæst þam elþeodigum; næs he glædmod þæt he Gode aht syllan
wolde of his gestreonum; næs he rihtwis ne rummod his rihtra gestreona God
an to oncnawanne, ne nænig geswenced man ne onfeng reste æt him, ne he
nanum hingriendum men mid his beodlafum ne gehealp, ne wurdon þa nacodon
bewrogen mid his ealdum hrægle.
 244. Oft eodon fram his huse wydwan & steopcild, þær hie
næfdon are ne frofre æt him, & he symlede æt his beodgereordum,
þæt ic wæs oft swiðe neah ofðylmed & asmorod.
 248. Eala, ðu deað, hwi noldest ðu niman þara wyrma mete,
& forlætan me fram þam fulan geolstre & þam treowleasan
flæsce?
 249. He wende þæt his flæsc moste a lifian, & he wende
þæt his ceole wære his hælend Crist, & þæs wende þæt
his wamb wære his drihten God, & mid eallum þingum he him olyhte, swa
he wende þæt hit wære his dryhten.
 253. & nu hæfð he for þære olecunga ecne deað for
his myclan gytsunga unc bæm geearnod.
 254. Þa he fedde his lichoman orenlicost mid smeamettum, þa
geearnode he me þæs ecan hungres.
 255. Þa he swiðost his lichoman drencte unrihttidum, þa
earnode he me þæs ecan þurstes.
 257. Þa he his lichoman in idelnesse glengde mid hrægle, þa
earnode he me þære ecan næcede.
 258. Þa he oftost tesoword spræc in his onmedlan
gælpettunga, þa earnode he me þære mæstan gestynþo & þara
mæstan benda.
 260. Þa he swiðust ofermodgode, þa geearnode he me þære
ecan niðrunga.
 261. Þa he swiðust oðre men mid tesowordum tælde in his
renceo, þa earnode he me þæs ecan teonan.
 263. Þa þa ðu swiðust strudadest & oðre men mid wo
reafodest, ða greowon unc þa ecan witu.
 264. Þa ðu in idelnesse ahofe manige hleahtras &
leahtrodest mid þy þa rihtwisan, þa geearnodest ðu me þære ecan
gnornunge.
 266. Eala, ðu wyrma gecow & wulfes geslit & fugles geter,
& þu þe wære Godes andsaca swa lange swa ic on ðe wunode, hwær
is þin miht & þine strengo & þin anmedla & þin mycle mod
& þine renceo & þin onwald & þine oferhigdo & þin blis,
butan eall þis þe wearð to nahte siððan ic of ðe ute wearð?
 270. Nahte nan freond þin siððan nane lufe to þe, ne
fæder ne moder ne broðor ne swystor ne nan mæg ne lufode þe,
siðþan deað unc todæled hæfde.
 272. Ne lufode þe þæt ðu ær swiðost lufodest: ðin
wif & þine bearn þe feodon & laðetton.
 273. La, ðu gramhidige flæsc, hwi ne ongeat ðu me, þa ic
wæs on þe?
 274. Ic wæs þin eacnung & þin cenning, & þa ic
wæs gast fram Gode to þe cumen.
 275. Ic wæs þin wlite & þin wunsumnes; ic wæs þin
spræc & þin swæcc & þin fnæst & þin hawung &
þin gehyrnes & þin glædnes & þin onmedla; ic wæs þin
geþanc & þin fægernesse & þin lufu & þin
gestæðþignes & þin getreownesse, gif ðu ænige treowa
hæfdest; & ic wæs þin feðe & þin gang & þin staðol
& þin gemynd; & ic wæs þin gamen & þin gladung & þin
hleahtor & þin myrhð.
 281. Eall þæt ðu wære, ic wæs þis eall on þe.
 281. & siðþan ic ana wæs of ðe, eall þis þe losode,
& naht ðu wære butan me.
 283. & na þu me mid nængum gode geþohtest, ne þinne
drihten þe me þe sealde.
 284. Laðlice eardunge hæfde ic on þe.
 284. Æghwæt þæs ðæs ðu dydest godes mid þinum
flæsce, æghwæt me wæs þæs earfoðlices.
 285. Eall þæt þu lufodest, eall þæt ic feode.
 286. Næron wyt næfre ane tid on anum willan, for þan þu
hyrwdest Godes beboda & his haligra lare.
 288. Men þa leofestan, þonne stent ðæt deade flæsc
aswornod, & ne mæg nan andwyrde syllan þam his gaste, & swæt
swiðe laðlicum swate, & him feallað of unfægere dropan, & bryt
on manig hiw.
 290. Hwilum he bið swiðe laðlicum men gelic, þonne wannað
he & doxaþ; oðre hwile he bið blæc & æhiwe; hwilum he bið
collsweart.
 292. & gelice sio sawl hiwað on yfel bleoh swa same swa se
lichoma, & bið gyt wyrsan hiwes.
 293. & standaþ butu swiðe forhte & bifigende onbidað
domes.
 295. Þonne clypað þæt deoful to þam deman, &
cwið/ to him: Þis wæs min agen.
 296. Fram hiora geogoðe oð hira yldo hie hyrdon me.
 296. & ælce dæge ic hie lærde hiora unriht,
&/ hie me symle lustlice hyrdon.
 297. & þonne þin larew com to him & him wolde hira
sawle hælo tæcean, þonne wæs ic symle ær æt him & eft
leng, & stihte him hiora unriht.
 300. La, hwi ne mot ic habban þæt ic me sylf beget mid minum
lyrewrencum?
 301. Oft ic gedyde þæt he worhte þusend scylda wið þe
& nane ne gebette.
 303. Þonne cwyð þæs cyninges stefn: Gang þu, sawl, in
þæt forlorene hus.
 304. Ða gyt ætsomne syngodon, gyt eac ætsomne swelten.
 304. Þonne eft cwyð se dema to þam synfullum sawlum:
<foreign>Discedite a me, maledicti, in ignem æternum</foreign>.
 306. He cwið: Gewitaþ ge, awyrgede, on þæt ece fyr,
þæt gegearwode min fæder diofle & his englum.
 308. Þonne hæfð þæt dioful geworht bogan &
stræla.
 308. Se boga bið geworht of ofermettum, & þa stræla
bioð swa manigra cynna swa swa mannes synna bioð.
 310. Sumu stræl byð geworht of niðe & of æfste, sumu
of gebelge & of hatheortnesse, sumu of stale & of wrænnesse, sumu of
druncennesse & of dyrnum geligre, sumu of æwbryce & of
gedweollcræftum, sumu of lyblace & of gytsunge, sumu of gifernesse &
of yrre, sumu of reaflace & of scincræftum, sumu of drycræfte
& of morðorcwale, sumu of þeofunga & of feounga.
 315. Swa manige stræla syndon swa nis æniges mannes gemet
þæt hit asecgan mæge.
 316. & ælce dæge þæs diofles willa bið, þæt
þissa stræla nan ne sie geunfæstnod, gif he findan mæg hwær he
hie afæstnian mæge.
 318. & on helle þa dioflu scotiaþ mid þissum strælum,
& eac swa some he hæfð ælce dæge his bogan to us gebend, &
wile us scotian mid þam strælum þe ic ær nemde.
 322. Þonne is mycel þearf, men þa leofestan, þæt we
hæbben þa scyldas þærongean þe dryhten us hæfð gesett mid to
scyldanne.
 323. Ærest is an scyld wisdom & wærscipe &
fæstrædnes on godum weorcum, & mildheortnesse & eaðmodnesse
scyld, & ryhtes geleafan scyld & godra worca scild, & þæs
halgan gastes sweord þæt syndon Godes word  þe men singaþ, &
ælmessan & fæstenes scyld, & manþwærnesse & bilwitnesse
scyld, & staðulfæstnesse scyld on godum weorcum.
 328. & þone scyld nimen us to wige wið þam awyrgedan
deofle þe lufu hatte.
 329. Ne mæg þonne nan synsceaða þa þurhsceotan, for
þam þe Godes englas bioð mid þam scyldum gewæpnod to feohtanne wið
þam awirgdum gastum.
 333. Men þa leofestan, gif we habbað þa scyldas þe ic nu
nemde - & hira is ma þonne ænig man atellan mæge - þe us dryhten
hæfð geset mid to scyldanne, gif we symle habbaþ þone geþanc,
þæt we þas wæpn us to niman willaþ & us mid scyldan wið þam
scotiendum dioflum, geþencen we eac hu we bioð ælce dæge utan
begangenne.
 337. Ælce dæge hæbbað we twegen hyrdas: oðer cymð
ufan of heofonum, þe us sceall gode bysene onstellan & us gode þeawas
tæcan, & hæfð him on handa þa scyldas þe ic ær nemde, &
þæt sweord, & wyle us forstandan æt þam awyrgdan diofle, þe of
þære stylenan helle cymð mid his scearpum strælum us mid to
scotianne.
 343. Is us þonne mycel þearf, men þa leofestan, þæt we
gegangen þæs hælendes scylde near & þæs diofles stræle
fyr.
 344. & lufien we urne dryhten God, swa us oft beboden is.
 345. Þonne gifð he us ece lif in his wuldres fægernesse,
þær he leofað & ricsað in ealra worulda woruld a butan ende,
amen.

END_TEXT
START_TEXT

HomU 10 (ScraggVerc 6)
B3.4.10.
'Miracula que facta fuerant ...': Scragg 1992, 128-31.



 0. <foreign>Incipit narrare miracula que facta fuerant ante aduentum
Saluatoris domini nostri Iesu Christi</foreign>.
 1. Her sagað ymb ðas mæran gewyrd þe to þyssum dæge
gewearð, þætte ælmihtig dryhten sylfa þas world gesohte &
þurh unwemme fæmnan on þas world acenned wæs, to þan þæt he
eall manna cyn fram hellwara wite alysde & to heofona rices wuldre
gefremede.
 4. & to þyssum dæge, þe dæg is ælmihtiges dryhtnes
gebyrdtid, ealne þysne middangeard mid niwan leohte his tocymes he gefylde.
 6. And be þysse gewyrde, þe we todæg weorðiað, fram
worulde fruman ealle Godes halige sædon hie þæt on bocum & on
halegum leoðum sungon.
 8. & þeah ðe hit ealle sædon & bodedon, hwæðre
an Godes þæra halgena þæt eallra swiotelecost gesang be ðysses
dæges weorðuga & swa cwæð: þis is se dæg þane dryhten
geworhte.
 11. Utan we blissian & gefeon on him.
 11. For ðan ðe on þyssum dæge ealra cyninga cyning &
ealra wealdendra waldend þysne middangeard for usse lufan gesohte of ðam
hean heofena rice, for ðam þe ða uplican mid þysse eorðlican &
mid þysse neowolan gesceafte him wundorlice þeowiað.
 16. Mitte þe hit þa þære eadegan tide nealæhte
þætte dryhten lichomlice wolde wesan geboren, swiðe cyneþrymlica tacen
him beforan samod siðedon.
 18. Ærest geeode to þam ge þe he on geboren wæs þæt
nænige men mid wæpnum gefeohtan ne meahton, ac hraðe þæs hie mid
wæpnum feohtan woldon, hiora earmas agaledon, & hira handa him gelugon,
& hie sylfe wæron to sybbe geliðewacede & gefeohtan ne meahton.
 22. Swylce þæt eac geeode þætte siofon nihtum ær Crist
geboren wære, þæt sio sunne æt midre nihte ongan scinan swa swa on
sumera þonne hio hattost & beorhtost scinð.
 24. Þæt tacnode þæt he þas eorðlican sunnan nihtes
scinende him to gisle beforan sende.
 25. Swylce þæt eac geeode unmanegum nihtum ær Crist
geboren wæs, onsprungon þry wyllas, & of þara anra gehwylcum ele
fleow fram ærmergen oð æfen, and manna gehwylcum wæs forgifen
þæt he moste niman swa he sylf wolde þara þe þærto cwomon.
 29. Swylce manega oðeru wundor ðær wæron gewordene ær
þære tide þe he on geboren wæs, ða nu uneaðe magon wesan arimede,
toeacan þam þe hie nænig man asecgan ne mæg.
 33. Ða þæt geeode þy sylfan dæge þe gyrsandæg
wæs, þæs ðe dryhten on niht geboren wæs ær morgensteorra
upeode, ðæt se casere ferde mid ealle his manþrymme to Bethlem þære
byrig þe dryhten on geboren wæs.
 36. Mitte þe hit þa wæs sio þridde tid þæs dæges
þæ gyrsandæg wæs, he ða beseah on þa lyft ongean þa sunnan,
& he geseah, mid ealle his werede þe mid him wæs, þæt sio
sunne beorhtor scan þonne hio æfre ær scine, & hio wæs eall utan
ymbworpenu mid þryfealde gyldene hringe.
 40. Mitte ðe Agustus se casere þæt geseah, he cigde ofer
eall þæt werud, & cwæð: Þæt is gesyne þæt þis is
hiofona cyninges tacen þe he him beforan onsende, & ic wat þæt sio
tid nu ætis þæt he us wille on þas world gesecan.
 43. For ðam he fram fruman middangeardes sæd wæs, on
oðrum wundrum þa ymb his gebyrd acweden wæron, þæt þis wære
ytemest þara tacna þe sceoldon wesan gescepen, ær þan þe he on
þysne middangeard acenned wære.
 47. Us ðonne nu gedafenað þæt we weorðien þone
wuldorfæstan cyning se us his tacn swa swiotolice beforan him sende.
 48. & þa hraðe he abead þæt sended wære to stowa
gehwylcre þara þe to his rice belumpe, & abeodan het ðætte anra
gehwylc þara þe on carcern wære þæt se wære ut forlæten,
& þa þe on bendum gesette wæron þæt ða wæron ealle
onlysede, & þa ðe for hiora manum sceoldon wesan acwealde þæt
þam eallum wære hira feorh gifen, & þæt eallum scyldgum wæron
hira scylda forgifene.
 55. & þa to þære sylfan niht ær morgensteorra upeode,
dryhten wæs geboren on ðysne middangeard, & hine geborene englas
onfengon & hine gebædon, & him wundorlico lof sungon & swa
cwædon: Wuldor on heannesse Gode, & on eorðan sib mannum ðæs
godan willan.
 59. Mitte ðe Herodes se cyning geascode þæt Crist wæs
geboren on Bethlem, Iudea byrig, he hine het secan þurh ealle þa
mægða, þæt he wære acweald.
 61. Ane dæge ær þan þe he Erodes se cyning hete þa cild
cwellan, dryhtnes engel ætywde Iosepe on gesyhðe, & cwæð: Genim
Marian & hælend þæt cild, & fer þurh þæt westen to
Egyptum.
 63. Iosep þa dyde swa him beboden wæs.
 64. & mitte þe hy ferdon, hy cwomon to sumum scrafe, &
hie woldon restan on him.
 65. Maria þa astag of ðam nytene, hæbbende hælend
þæt cild on hire fæðme.
 66. Þær wæron þry cnihtas mid Iosepe & mid Marian
þære fæmnan samod siðiende.
 68. Semninga þa uteodon of ðam scrafe manige dracan, þæt
mitte ðe denum hy locedon on Egypta dune, & hie wæron swiðe
gefeonde.
 69. & mytte þe hie comon to þære ceastre, hie nænigne
cuðne næfdon mid hwam hie wunian meahton.
 71. Hy becyrdon to þara goda temple, & mitte þe hio ineode,
Maria hæbbende hælend þæt cild on hyre fæðme, eall ða
diofulgild gehruron beforan Marian fotum, & hie wæron gelytlode.
 74. Ðæt mitte wæs sæd Afradisio þam heretogan.
 74. He þæder cwom mid ealle his werode, & he wæs
ingangende on þæt templ, & he geseah eal þa diofulgild on eorðan
licgan.
 76. He eode to Marian þære fæmnan, & he gebæd
hælend þæt cild, & he spræc to eallum his werode, &
cwæð: Þær ðe þis God ne wære, nænige þinga ura goda on
hyra onsyne gefeollon.
 79. & for þan us is þearf þæt we don swa ura god, þy
læs his yrre & deaðes frecnes ofer us cume.
 81. Æfter þan ða dryhtnes engel æteowde Iosepe &
Marian, & him to cwæð: Hwyrfað eft to Iudea lande.
 82. Ealle syndon deade þa þe sohton þæne cniht to
acwellanne.
 83. Hælend þa weox, & he wæs gestrangod gaste, &
mægene & snytero he wæs gefylled mid Gode & mid mannum.
 85. Him anum is wuldor & weorðmynd on worulda woruld.
 86. Hwæt, we nu gehyrdon secgan hwylcnehwegu dæl ymb usses
dryhtnes gebyrd, swylce eac ymb þa wun þe he on his cildhade worhte.
 88. Utan we nu eorne tilian þæt we þe selran syn þonne we
þylleca bysena usses dryhtnes beforan us reccan & rædan ge gehyrað.
 90. Utan we healdan sybbe & lufan betwiohs us, þonne gyldeð
us God ece mede æt ussum ende.

END_TEXT
START_TEXT

HomU 11 (ScraggVerc 7)
B3.4.11.
Scragg 1992, no. 7: Scragg 1992, 134-7.



 1. Butan tweon, lar is haligdomes dæl, & ealles swiðost
gif hio hyre gymeleste fram adrifeð & ælce gitsunge afyrreð &
þyssa woruldlicra þinga lufan gewanige & þæt mod to Godes lufan
gehwyrfeð, & gedet þæt hit ealle ða lustfulnesse þysses
andweardan lifes onscunað.
 5. Soðlice sio lar mid geswince hio sceal þa forenemnedan
þing forðbringan.
 6. Witodlice ealle Cristes þa gecorenan þurh geswinc &
þurh lare hie wurdon geweorðode þe we nu nemnan magon.
 7. Þara wæs Abel on fyrmþe middangeardes & oðer Noe.
 8. Ne mæg se rihtwisa man bion butan geswince gemang þam
unrihtwisan.
 9. Witodlice Noe ana wæs rihtwis betweox eall manna cyn, &
he for his rihtwisnesse Gode licode.
 11. Ongitað nu hwæt ic eow secge: gif ge nu bioð geswencte,
þe swa manigra haligra manna mægenu to bysene habbað, hwæt wenst ðu
hwæt he an aræfnede betweoh arleasum butan ælcere bysene?
 14. Geþencað nu hwylca þa wyrda wæron ær ðam flode,
& hwylce Abrahames forlætu wæron, & hu he his wifes ðolode,
& he hire bereafod wæs, & hu mislicra frecennessa he oft aræfnode
ægðer ge on gefeohtum ge on hungrum.
 17. Gemunað eac hwylce ehtnesse Isac æghwanon ræfnode,
& hu he hyra þeawe þeowode & oðre men to his geswinces leane
fengon.
 19. Gemunað eac Iacobes mænigfealdan geswinc.
 20. Be ðam geswincum he wæs sprecende to Faraone & ðus
cwæð: Lytle syndon mine dagas & awyrgede.
 21. Ne becomon hy na to minra fædera dagum.
 22. Geþenceað eac Iosep & Moyses & iesunaue &
Dauid & Eliam & Samuel & ealle ða halegan witegan, witodlice
ealle hie wæron þurh geswinc gebyrhte.
 25. Hwæt, wene ge þæt ge mægen þurh idelnesse becuman
to ðære biorhtnesse þe Godes þa gecorenan mid geswince geearnodon?
 26. Butan twion ge magon gif ge willað.
 27. Ic eow secge be ðam apostolum, ealle hie wæron geswencte
maran geswincum þonne ænige oðre men.
 28. Ða him eac Crist sylf foresæde: On þyssum middangearde
ge habbað geswinc, & eft he cwæð: Ge wepað & hiofað &
þes middangeard gefyhð.
 31. Neara & wiðerdene is se halega weg, swa swa dryhten sylf
cwæð.
 32. Witodlice is se weg neara þe to life gelædeð.
 32. Þa ða þa ruman wegas swiðe dysiglice hie doð, ne
becumað hie na to life, ac he hie gelædeð to forwyrde.
 34. Gemunað eac þa ðe eall hira lif on þisse worulde on
olehtungum lifedon.
 35. Geþenceað þonne Ladzarus & þone welegan þe her
dæghwamlice symlede & is ðær nu singallice cwelmed.
 37. And gemunað Iudeas þe hira lif eall hyra wambe to forlore
forgeafon.
 38. Be ðam wæs cweden þæt hyra wamb wære hyra god.
 38. Geþenceað eac þara þe in Sodome for hira unalyfedum
gewilnungum forwurdon, & þara þe on Noes dagum wæron.
 40. Witodlice be ðam þe ðam yðan life lyfedon on Sodome hit
wæs gecweden ðætte on hlafes fylnesse flowen.
 42. Þonne sio fylnes ðæs hlafes unriht wyrceð, hwæt is
to cweðanne be ðam mænigfealdum smeamettum?
 43. Gemunað hu Esaw his dagas on ehtnesse lædde, & hu ða
ðe ær in þam ryne Godes bearn wæron þurh ænlicra wifa sceawunga
to fyrenlustum gehæfte on helle gehruron.
 46. Gemunaþ eac hu þa forwurdon þe mid wodheortnesse willan
to wæpnedmannum hæmed sohton, & eallra Babilone & Egypta cyninga
ealle hie swiðe ungesæliglice hira lif geendedon & nu syndon on ecum
witum.
 49. Eac swylce þa ilcan witu syndon gearuwe þam mannum þe nu
swylcum lifum lifiað swylce hie lyfedon.
 51. Gehyrað eac hwæt Crist cwæð, þæt þa þe mid
hnescum hræglum gegyrede wæron, on cyinga husum wæron.
 52. On heofenum þæt ðonne is þa þe for Godes lufan
swylce habban nellað.
 53. Witodlice ægðer ge hnesce hrægl ge gehwylce hnescnesse
þysse worulde no þæt an þa unfæstrædan ac eac þa
fæstrædan & þæra unsoðfæstra sawla gewemmeð.
 56. For hwon wene ge þæt wif swa sioce syn of hyra gecynde?
 57. Ac hit is swa: of hira liðan life hie bioð swa tyddre, for
þan þe hie symle inne bioð & noht hefies ne wyrceaþ & hie oft
baðiað & mid wyrtgemangum smyriað & symle on hnescum beddum
hyrstað.
 60. Eac ðu meaht þe bet ongytan þæt ic þe soð secge
gif ðu genimst on hwylcum orcearde & on windigre stowe hwylc treow &
hyt asettest on hleowfæste stowe & on wæterige stowe.
 62. Ðonne meaht ðu gesion þæt hit sona forleoseð þa
fægernesse þe hit hæfde on his agenre stowe.
 64. Þenc eac be ðam wifum þe cyrliscu wiorc & hefegu on
symbel wyrceaþ.
 65. Þonne cnawest ðu þæt hie bioð halran & cafran
þonne þa weras þe on idelnesse lifiað.
 66. Nu sio idelnes swa swiðe þam lichoman dereð, ne tweoge
þe na þæt hio þære sawle ne sceððe, for þan þe sio sawl
sceal nyde habban smittan þæs lichoman unþeawa & hio swiðe
mænige & mislice sceaþe on him fehð.
 67. For ðon ic halsie þæt we urne lichoman & sawle mid
geswincum gestrangien, nalæs mid idelnessum tohælen.
 72. Ne sprece ic þas word to eowrum anum ac to wifum.
 72. Eawla, wif, to hwan wenest ðu þines lichoman hæle
geican/ mid smyringe & oftþweale & oðrum liðnessum?
 74. Of ðam cymeð unhælo, nals mægen.
 75. Gif ðu þa ilcan olectunge þam lichoman dest, þæs
lichoman/ hiw fægere bið þonne hit ær wæs.
 76. Gif ðu þonne his lustum symle fulgæst, þonne ne mæg
he nawðer ne his mægen ne his fægernysse gehealdan, ac symle bið
sioc & unrot.
 78. Hwæt, ge witon ðæt ælc hus bið þe fægere þe
hit man hwitað.
 79. Swa eac bið ælc lichoma ðe fægerra þe hine
þære sawle scima gebyrhtet.
 80. Sona se lichoma sceal bion unfæger, þonne he mid
unrotnesse & mid sare aseted bið, ða cumað of ðam liðan
olehtunge.
 82. For ðan ic lære þæt we flion þa liðnesse &
flion þa olehtunge þysse worulde, ac hie synt swiðe swete.
 84. Sume men synt ðe him þyncð þæt nawðer ne æt ne
drync ne genihtsumige, ær he oð ða hracan ful sie, & þonne þa
oferfylle hyra gemynd forleosað.
 86. Þonne ne don we swa, ac hlysten we þæs apostoles lare,
Paulus; he cwæð: Ne do ge þæs flæsces giman on his willan.
 88. Wyrse is þæt mon ðæs ofer riht bruce þonne hine mon
on feltungrepe wiorpe.
 89. On þære grepe he wiorðeð to meoxe.
 89. Butan tweon, þæs lichoman sceaða on þære wambe he
wiorðeð to þam ilcan, and eac ðam lichon to mettrynesse.
 91. Eal þæt man ofer riht þygeð mid unyðnesse, hit him
mon sceal fram adon.
 92. Ac þysses nu feawa gymaþ.
 93. Forneah ealra manna mod sint on oferflowende willan onwended.
 94. Fedað iowre lichoman on riht & forlætað þa
oferfylle.
 94. Ne sceal man swiðor etan þonne se maga gemyltan mæge.
 95. Se goda mete ægðer deð, ge þone lichoman fedeð ge
þæt mod gladað to ælcere hælo, & ælce untrymnesse he
flymeð ægðer ge ðam innoðe ge ðam mode.
 97. Helpeð þæt se mete hreðe & wel mylteð þe se
maga/ ðygeð.
 98. & of ðære & oferfylle cumaþ manige
mettrymnessa.
 99. Nis sio oferfyll þon betere þe se hunger.
 100. We flioð þone hunger & lufiað þæt no betere
nis, ða oferfylle.
 101. Se hunger þone lichoman sona acwelleð & alyseð of
ðam witelican life.
 102. Sio oferfyll þone lichoman untrumnessa fylleð &
gedeð þæt he afulað & hine þonne æt nyxstan mid swiðe
hreowlice deaðe fornimeð.
 104. Ne lære ic þæt men hy hungre acwellan, ac ðæt hy
swa mycles brucen swa him ægðer ge to hæle ge to fostre helpan mæge
þæt þone lichoman lyste þære sawle worcum fulgan.
 106. Witodlice ne mæg sio oferfyl nænigþinga to þære
sawle þwerian, ac hio þære sawle & þæs lichoman geferscipe
gewemmeð.
 108. Ac þeah ðe hwa eallra manna wisost sie, gif he his luste
fulgæð, he hine genyðerað, oððe ðurh unrihthæmed oððe
ðurh oðer yfel.
 110. Witodlice ne mæg sio hungriende wamb ænne unrihtlust
acennan ne sio gemetegode fyl þon ma.
 111. Ac of þære oferfylle cumað þa unrihtan lustas gelice
& on meresteallum wyrmas tyddriað, & of ðære gemetegunge god
wiorc gelice & of clænre eorðan gode wæstmas.
 114. For þan ic lære þæt we urne lichoman mid oferfylle
ne gewemmen, ac mid gemetegunge gefrætewigen, & us fram awiorp þa wol
& geearnien & onfon þa god þe us gehatene synt on þam toweardan
rice/ mid þam hælendan Criste & mid þam halegan gaste in ealra
worulda woruld.

END_TEXT
START_TEXT

HomU 12.1 (Forst)
B3.4.12.1.
Forster 1955: Apocalypse of Thomas (partial): Forster 1955, 17-27.



 1. Men ða leofestan, twa ceastra wæron from fruman worode,
oðre timbreð ure drihten Crist, oþre timbreð dioful earmum &
forworhtum saulum to wite & to forwyrde.
 3. & ðas twa ceastra monnacynne from fruman middangeardes
oð worulde ende timbreð & fylleð.
 6. Hwær is þonne nu ða, men ða leofestan, menniscra manna
ænig, þæt asecggan mæge þa eadignisse & ða fægernisse
þæs wuldorlican plegan an þære heofoncundan hierusalem, sio is on
englisc gereht, forðonðe þa men ealle habbað sibbe & blisse &
gefean, ðaþe nu geearniað þuruh þa gehealdnisse Godes beboda &
ðurh þa gehealdnisse ðære snawhwitan tunecan þæs
fulwihtbæðes, þæt hi þider cuman motan.
 13. Þær is leoht ealles leohtes, & þær bið se eca
gefea, & þær bið sio ece torhtnes ealra engla.
 14. Þær bið eac sio swete lufu ealra haligra & þær
bið sio ece blis butan ælcum ende þær bið sio fægruste geoguð
butan ælcere ilde.
 16. Ðær bið se torhta dæg þæs heofoncundan licoman.
 17. Þær bið sio ece eadignes simle unonstyrgendlico.
 18. Ðær bið rice butan ælcere onwendednisse.
 19. Ðær bioð rihtwisan himseolfe & þær nænig
sunne on setle ne gæð, & þær mona gewanod ne bið.
 21. Ac þær bið Godes lof, þæt singa leste.
 21. Þær beoð engla sangas simle gehired.
 22. Ðær ne bið næfre sar ne gnornung, ne heaf ne wop.
 23. Ac þær onfoð ða halegan þem fægeran wuldorbeacne
þæs ecan rices.
 24. & þonne scinað fægrur, þonne sunne æfre dyde
oððe þa dyde, þa hio beorhtost wæs, þæt wæs, þa hio
ærest geworht wæs.
 26. Ða hio wæs hundteontegum siðum beorhtre þonne hio nu
sie.
 27. Ac hio ofteah hire leoman & leohtes þriddan dæles ða
se scippend ealles middangeardes on rode hangude, þæs leohtes &
þæs leoman & þære fægernisse.
 31. Wyrcen we & bidden we, þæt hit us biþ gesewen mid
englum & mid heahenglum & mid halgum witgum & mid halgum apostolum,
usses Drihtenes dierlingþegenum, & mid eallum halgum martyrum & mid
æghwelces hades halgum heapum, þa blissiað mid ælmihtigum Gode,
þære blisse him næfre nænig ende cymeð.
 37. Sægeþ, þæt gelimpe ær domesdæge on þam
nehstum tidum þisse worlde þær bið micel gefeoht & hungur &
eorðrenas & micel wæta geond middaneard & styrnes mycel &
monega ungeradnissa & folces tælnissa & ealra ðinga gehwelces
ungeradnis.
 41. & biscopas beoð ungerade betwix him.
 42. Gold & seolfor ne bið nohtte weorð.
 43. & bið from easteweardum middangearde oð ðone miclan
Babiloniabirig monna cynnes forwyrd cymeð.
 45. & þone bioð ealle æwylmas on blod gehwyrfde.
 45. Steorran feallað of heofonum on eorðan & sunne hire
sciman oferhealf ofgifð, & mona ne sileð nan leoht.
 48. Ðis sindun ða foretacen, þe ær domesdæge
geweorðan sculun & þara broca onfon, ðe þonne ofer men cumað.
 51. Wa þam mannum, þe þæs nalað nænige gimnesse
habban & earman wedlan to hilpe to cirrane, forðon ge þonne nænige
mildse ne habbað æt ælmihtigum gode.
 54. Witun ge witudlice, þæt ic eom þæt hieste bearn
þæs lifgendan godes, þe þis word sprece & eow secgge, on þone
sunnandæg on þære wucan foreweardre ær ðæm dome is þæt
æriste foretacn.
 57. Ymbe underntid þæs dæges bið micel gnornung &
geomrung geworden ofer ealne middangeard.
 59. & micela stefna bioð on heofnum gewordena.
 60. & stronge & micelu wolcnu astigað of ðissum rodore
norðeweardum.
 61. & ðunoras & lihtas bioð & liges bryne swiðe
stronglice, & farað æfter þæm wolcne, & bewreoð eallne
heofon oð efen.
 63. & hit rineð blode & fyre ofer ealle eorðan.
 64. Ðis sindon þa foretacen ðæs æristan dæges.
 65. Ðonne on þone Monandæg bið micel stefn geworden of
heofones rodore.
 66. & eal eorðe bið onwended of hire stowe.
 67. & heofones geatu bioð ontynedu from easteweardum oð
westewerdne middangeard.
 68. & micle mihta þær utæðmað þurh hiofenes geatu
& bewreoð ealne heofon.
 71. Þis sindon þa tacn on Tiwesdæg.
 71. To ðære æfteran tide þæs dæges stefn bið
geworden of heofonum.
 73. & ealne þisne feþerscytan middangeard acwelleð.
 74. & þonne æt nehstan heofon bið gefealden tosomne
swaswa boc, & man ne bið gesewen.
 75. & ealle bioð mid swefles fulissum aðisterade æt ða
teoþan tid dæges.
 77. Þonne cweðað ealle folc, eala, nu hit ende nealeceð, nu
we sculon forweorðan.
 78. Þis sindon þa tacen þæs ðriddan dæges.
 80. Ðonne on Wodnesdæg to þære æristan tide eorðe
norðeward & easteweard & sprecað tosomme.
 82. & bið onstyred eal eorðan mægen on þæm
dæge.
 82. Þonne gefealleð ealra þeoda godgyld & hergas, &
eal eorþan gebroge hriosaþ.
 84. Þis sindon þa tacen þæs feorðan dæges.
 85. Ðonne on þunoresdæg to middæges færinga
weorðað micele þunurslihtas.
 86. & monan leoht & sunnan leoht bið genumen æt him.
 87. & micele þistro bioð on heofonum oð æfen.
 88. & steorran fleogaþ þas wiorld.
 88. & men laðettað þisse worulde lif.
 89. Ðis sindon ða tacen þæs vtan dæges.
 91. Ðonne on Frigedæg beoð micelo foretacen on heofonum.
 92. & to ðære feorðan tide þæs dæges bið
tosliten heofones rodor from easteweardne oð westewerdne.
 93. Þonne lociað englas of heofonum on eorðan.
 94. & men lociað from eorðan þurh heofonas.
 95. & þonne fleoð men & hidað hie on dunum & on
denum for þy micelan dæge, ðe þonne bið.
 96. & hi ðonne cweðað, Tohlide þeos eorðe &
forswelge us, forþonþe þis sind swelc wundor, swelce næfre ær ne
gewurdon, siððan þios weorld gesceapen wæs.
 99. Ðis sindun þa tacen þæs sixtan dæges.
 101. Þonne on sæternesdæg to þære æfteran tide
ðuruh feower hwommas weorolde.
 102. And eac eal hiofon gefylled bið mid englum.
 103. And helware habbað micel gefeoht mid englum ealne þone
dæg.
 104. And Þonne ða halgan heofonware ofercumað ða awyrgedan
gastas for ðæm halgum & þam gedefum gastum.
 106. And þonne geseoð ealle þeoda hira forwyrd.
 107. Ðis sindon þa tacen þæs vii ðan dæges.
 108. For þon þonne, men þa leofestan, hwæt we nu gehirdon
be ðisses middangeardes ende and be ðæm towerdan ege ofer ealle world,
is us ðonne nu geornlice to geðencene se ytemesta dæg and micla dom,
ðe ure Drihten þonne demeð eallum mannacynne, swa hit sægeð in
þæm godspelle, þonne monnes sunu cymeð on middangeard in micelre mihte
and on godþrymme, þonne beoð gesomnade to him ealle ðeoda.
 115. And he þonne todæleþ þa cristenan sawla and þa
synfullan.
 115. Þonne seteð he ða clænan sawla and þa gecorenan him
on ða swiðran hand, þæt beoð þa halgan sawla.
 117. And þonne cwið he to him, Cumað ge nu, gebletsude, and
onfoð mines wuldres, þæt eow wæs gegearwud togenes from fruman
worlde.
 119. And þonne seceð he þa scildigan and þa forworhtan
sawla and ðonne cwið he to him Gewitað, ge awyrgede, from me in þæt
ece fyr, þæt wæs deoflum gegearwud and hira gesiðþum.
 123. Uton nu geearnian, men þa leofestan, ðæt we moton on
þam rice beon, þamþe Godfæder on ða swiðran hand beoð gesete,
and to ðam wuldre feran moton, þe we to gescapene sind.

END_TEXT
START_TEXT

HomU 12.2 (Willard)
B3.4.12.2.
Willard 1935: Apocalypse of Thomas (partial): Willard 1935, 4-6.



 1. Þonne, men þa leofestan, hwæt, her sægeþ git forð
be þam siofon heofonum.
 2. Siofon heofonas sindon in gewritum leornode, þæt is, se
lyftlica heofon, and se oferlyftlica, and se fyrena heofon, and se stronga
heofon, þone we rodor hatað, and se egeslica heofon, and engla heofon, and
heofon þære halgan ðrinnisse.
 6. Ðonne is þære dura nama þæs forman heofones
<foreign>Abyssus</foreign> haten, þæt is, Deopnis, and þære oðre dura nama is
<foreign>Sabaoth</foreign>, þæt is, Weoroda Duru, for þon englas ðider ingað and
manna sawla.
 9. Sanctus Michael se heahengel wealdeð þære dura, and twa
fæmnan hi healdað mid him, þa sindon nemde Equitas and Estimatio, ða
habbað byrnende gyrde on hira handum.
 12. Þonne sio duru ðæs oferlyftlican heofones is nemned
Elioth.
 13. Þonne healdeð Sanctus Uriel þa duru, se heahengel, and
ða twa fæmnan mid him, ða sindon nemde Continentia and Contentia, and hi
habbaþ fyrene girde in hira scetum mid þam hi sleað ða eagan þara
sinfulra sawla.
 16. Be þam durum irnað fyren flod, ðam is nama haten
abiersetus.
 17. Ðær beoð ða sawla ærist ðwegene and clænsud
swa siolfor and gold.
 18. Ðonne is oðer flod neh þam flode, ðæs nama is <foreign>fons
roris</foreign>, þæt is on ure geþeode, weðnisse flod.
 20. Ða sawla of ðæm byrnenda flode beoð sende in ðisne
flod, and ðær bioð þwegene and bebaðude oþ ðæt þa wunda
beoð hale.
 22. Gif hit beoð ðara monna sawla ðe soðe hreowe doð hira
synna, þa englas þonne lædað þa sawle to ðriddan dura and to
ðan þriddan heofone, se is nemned Ioth.
 24. Þær is fyren ofen geseted, <foreign>xii</foreign> þusenda fæðma in
heannisse se lig bið þe of ðam ofne forðgæð.
 26. Ealle ða sawla þara soðfæstra and ðara synfulra
farað þurh þone lig, þa soðfæstan in anes eagan birhtme þone lig
oferferað, ðam synfullan þynceð in þam lig <foreign>xii</foreign> wintra fyrst in
ðisse worlde.
 29. Siððan sio sawl bið læded to ðære feorðan dura,
þære nama is Iohim.
 30. Þær is fyren flod irnende, and ðær sind weallas ymbe
þone flod, and ðæs flodes brædo is <foreign>xii</foreign> ðusenda fæðma.
 31. And ealle ða sawla ðara soðfæstra and sinfulra ferað
ofer þone flod, and swa ic ær cwæð, þa soðfæstan in anes eagan
birhtme oferferað hi, and ða sinfullan beoð celde and cwilmde <foreign>xii</foreign>
wintra lengo.
 35. Siððan hi bioð lædde to ðære fiftan dura,
ðære noma is inditum.
 36. Ðær is flod ymbirnende, and birnende hweowol in middum
ðæm flode ymbhweorfende, and hit scufeð ða synfullan ofdune in ðone
birnendan flod.
 38. Ðonne ure Scippend ut wile ða sawla ðanon alisan of ðam
flowendan fyre, he sendeð þonne his englas mid heardum gyrdum, þa beoð
in gemete hefigran þonne stanas.
 40. Se engel slihð mid ðære in þone byrnendan flod and
aheaweð ða sawle up of þam flode, of æghwelcum anum slege aspringeð
<foreign>c</foreign> spearcena, in æghwylcum anum bið mannes byrðen.
 43. <foreign>C</foreign> sawla ðara synfulra sweltað and forweorðað for
ðam spearcum.
 45. Siððan hi bioð læded to ðære sixtan dura and to
ðam sixtan heofone þære dura nama is Ieruð.
 46. Ac ne bið him þær nænigu tintregu geteled ne gerimed,
ac þær scineð þæt leoht þara diorwyrþa eorclanstana.
 49. Siððan hi bioð læded to þam heofone and to þam
heahsetle þære halgan Ðrinnisse, and him bið þær demed.
 50. Þær Sanctus Michael agifeð þa sawla þæra
soðfæstra and sinfulra.
 52. Þæt is þæt se wealdend cwið, syllað þa
synfullan sawla þam grimman engle to cwilmianne and to besencanne in
helle.
 55. Sio helle hafað iserne weal and <foreign>xii</foreign> siðum hio beliet ða
helle, and ofer þam <foreign>xii</foreign> fealdum þara wealla wæron <foreign>xii</foreign> dracan
fyrene.
 57. Se grimma engel sendeð þa synfullan sawla þam ytemestan
dracan, and he hi forsweolgeð and eft aspiweð þam niðeran dracan, swa
hira æghwylc sendeð oðrum in muð þa sawla ðe bioð gebundene mid
þam bendum ðara eahta synna ealdorlicra.
 60. Se ytemesta draca, þæt is þæt ealdordeoful, se
lihð/ gebunden onbecling mid raceteage reades fyres, to tacne Cristes rode,
in hellegrunde.
 63. And ðeah ðe hwylc mon hæbbe <foreign>c</foreign> tungena, and ðara
æghwylc hæbbe isene stefne, ne magon hi asecgan helle tintrego and ða
fulnissa ðara dracena and ðone singalan hungor.

END_TEXT
START_TEXT

HomU 12.3 (CCCC 41)
B3.4.12.3.
Cambridge, Corpus Christi College, MS. 41: Apocalypse of Thomas (partial): Dictionary of Old English transcript, edited from MS., p. 295.



 1. <foreign>hi ne magon asecgan hungor</foreign>.
 1. & ðone unablinendan ðurst & ða æwisciban
nacodnisse & ða ecan þistru & ðone bryne þæs sweartan fyres
& þone unarefendlican cile.
 7. & þæt eara earmlicost is þæt he næfre god meg
þence ne god hine ne ðæs nowiht elles bið gehired nimðe wop &
hrop & wea.
 13. Se ðe wile him ðas trego bebeorgan bewarnige he him
unrihtgestreon/ & unrihthæmed & dierne geligero eorre &
æfeste & oferhyd & mæne aðas & wifsocne, morðor &
wyrgnisse.
 21. Forðonþe cweden is in þære rædinge þæt seo
wirig cwedule tunge ne gestigeð heo æfre godes rice ne mæg næfre
nænig mon asecggan heofona rices gefean ne ðære fægernisse godes
mihta & his micelnisse þurh gife usses dominus hælendes christes se
lifað & rixað in ecnesse butan ænigum ende, amen.

END_TEXT
START_TEXT

HomU 13 (Hall)
B3.4.13.
Hall 1920: 'Sicut oves absque pastore': Hall 1920, 1.



 1. Sanctus beda was iboren her on breotene mid us & he
wisliche writen awende þæt þeo englisc leoden þurh weren ilerde.
 4. & he þeo cnotten unwreih þe questiuns hoteþ þa
derne digelnesse þe deorwurþe is.
 6. Ælfric abbod þe we alquin hoteþ he was bocare & þe
fif/ bec wende, Genesis, Exodus, Vtronomius, Numerus, Leuiticus.
 9. Þurh þeos weren ilærde ure leoden on englisc þet weren
þeos biscopes þeo bodeden cristendom, wilfrid of Ripum, Johan of
beoferlai, Cuþbert of Dunholme, Oswald of wireceastre, Egwin of heoueshame,
ældhelm/ of malmesburi, swiþþun, æþelwold, Aidan, Biern of
wincæstre, Paulin of rofecæstre, Sanctus Dunston & Sanctus ælfeih
of cantore buri, þeos lærden ure leodan on englisc.
 16. Næs deorc heore liht ac hit fæire glod.
 17. Nu beoþ þeo leore forleten & þet folc is forloren,
nu beoþ oþre leoden þeo læreþ ure folc & feole of þen
lorþeines losiæþ & þæt folc forþ mid.
 20. Nu sæiþ ure drihten þus, <foreign>Sicut aquila prouocat pullos
suos ad uolandum & super eos uolitat</foreign>.
 22. Þis beoþ godes word to worlde asende, þæt we sceolen
fæier feþ festen to him.

END_TEXT
START_TEXT

HomU 14 (Holt)
B3.4.14.
Holthausen 1890: Holthausen 1890, 228; corrections by Ker 1957, 140.



 1. Se þe þyses lytlan nele andgyt niman ne truwie ic æt
maran þæt he wille gyman swaswa he scolde his agenre þearfe.
 2. Ac do swa ic lære lufa god georne and beseoh on þinre
heortan gelome to his laran þonne sceal þe spowan & þe bet limpan for
gode & for worolde gelyf gif þu wille ælc man behofað gastlices
fostres.
 6. Se þe bið of earde & feor of his cyððe hu mæg he
ham cuman gif he nele leornian hu se weg licge þe lið to his cyððe.
 8. Hu mage we to hefenan rihtne weg aredian buton we gewunian
þæt we oft spyrian & geornlice smeagean hu we magan ðyder cuman.
 10. Soð is þæt ic secge gelyfe se þe wille, se gefærð
gesællice þe godcunde lare oftost gehyreð & geornlicost gymeð,
amen.

END_TEXT
START_TEXT

HomU 15 (Robinson)
B3.4.15.
Robinson 1972: Robinson 1972, 365-8.



 1. Hit gelamp hwylan æt suman cyrre þæt an ancra gefing
ænne deofol þurh Godes mihte, and he wæs se ancra on þebeigdan
lande, swiþe lifes man halig geworden þurh Godes mihte.
 3. Þa se ancra angan þreapian swyþe þone deofol, þæt
he him asæde eal hellewites brogan and eac heofona rices fegernesse.
 6. Þa cwæþ se deofol to þam ancran þus: þeah þæt
lengeste triow þe an middangearde is, and hit stode þonne on ufon þæm
hehstan stanclife þe an middangearde is hegest, and mon þonne gebunde
þæs monnes fyt to ufanweardan þam treowe þe wære ær ane niht an
hellewite mid us, and him mon þonne lete hangian þæt heafod andune
niþer þæt him sige þæt blod on ælcere healfe ut þurh þane
muþ and þurh þa nosþyrle, and hine þær ohtan þonne ealle þa
yfela and ealle þa brogan þe æfre eorþwara fram ænginne gehærdan
secgan, and hine ealle seyþan nioþan cnyssende wæron mid eallan
sæbrogan þe he forþbrinþ, þonne wile se man eal lustlice æfre ma
þolian, and þeah he scure þonne gyt þusend wintra þarto and þæt
þusend þe se domesdæg scel on geweorþan, wiþ þan þe he yft ne
þurfe næfre ma þa helle gesecan.
 18. Þa git cwæþ se deofol to þam haligan lifes men, Wa
biþ þam mannum þe sculan habban heora eardungstowe an helle mid us.
 19. Þær biþ wop butan frofre, and þær biþ þeowdom
butan freowdome and unrotnes butan gefean; þær biþ fulnys butan
awendednysse, and biternes butan swetnesse; and þær biþ hungor and
þurst an hellesuslum, and geomerung and þoterung and þæt wyrste
wyrmcyncg eal byrnende and dracan kin þe næfre ne sweortaþ; þær
biþ sweflen fyr, sweart and unadwæscedlic; and þær biþ cele and
brene and broga and attor ofer geþyld, granung and gnornung, wroht and wop,
man and morþor, sar and susl; and þær nan man ne mæg oþran næfre
gehylpan.
 27. Nis þær cyniges weorþung ne ealdormannes werþnes;
þer nan man ne mæg his waldend gemunan mid nanum lofsange, for þan sare
þe hiom ansittaþ.
 30. He cwæþ þa gyt se deofol to þam halgan ancran þus,
and sæde to him, þios eorþe nære mid eallum hire wæstmum, þes
þe wæter on ne gesigþ, þon mara þe se seofoþa dæl
eorþan/, and þeah nere na mare on hyre bradnesse seo eorþe þonne seo
brade hel is.
 33. Þonne is se micele garsicg þy þas eorþan utan
embligeþ swiþe ormetlice micel, þæt nis eal þios eorþe be him þe
mare þe an price biþ þe biþ on anum wexbryde gepricod.
 35. Þa cwæþ se deofol þa git to þam ancran þus:
þeah mon þane garsicg mid isenan wæalle utan betyne and hine man
þanne/ fylle fyres oþ heofones hrof and hine mon þanne utan besitte
æal mid smiþbelgum swa þicce þæt hiora elc oþrum anhrine and
si þonne to eghwylcum belge man gesitted, and se hebbe Samsones strengþe se
þe ealle Filisteisan þeode amyrde and hyra dugeþa afelde, and he hæfde
<foreign>xii</foreign> loccas, se ilca Samson, and an elcan locce wæs <foreign>xii</foreign> manna megen and
mon þonne gesytte isern þel ofer þes fyres hrof, and þæt sio eal mid
mannum þonne afylled, and hiora hebbe æghwylc hamor on handa, and hit
þonne anginne eal ætgidre brastligan and þa hameras beatan, and
þeahhweþere for eallum þisan gedene ne meg sio saule hi gerestan inne of
þam egesan þe he ær geseh to þæt heo þa yrmþe æfre ma
forgitan mage ane helfe tid dæges þe ær wæs ane niht an helle.
 48. Ongytan we nu hu se deofol sæde to þam halgan ancran
hyllewite; swa he him eac sæde heofona rices wuldres wlite.
 49. And he cuþe swiþe wel and he mihte eaþe hit secgan,
forþon he wæs hwilan scinende æncgel an heofona rice.
 50. Ac hine awearp Drihten of heofonum for his ofermettum, and
þone/ modigan feond on hellewite forþon he dede hine efenheahne Gode and
get hegran wolde don.
 52. And he ða forþan gewearþ to deofle awend and ealle his
geferan and eac ealle þa þe æt his ræde wæron oþþe æfter
besawan.
 53. Ealle hi wurdan of þan engelican hiwe to deoflum awende, and
gefeollan þa heom an helle diopnesse besuncon ealle togædere.
 55. And forþon is eghwilcum deofle swiþe cuþ hwilc hit is an
heofona/ rice mid Criste on þære ecan myrhþe.
 57. Wel is þam æfre to worulde þe on þere stowe wunian
mot.
 58. And þa cwæþ se deofal to þam ancran þa git þus:
þeah þe sie sum smetegelden dun eal mid gimmum asett æt sunnan upgange
an neorxna wonge, and sio þanne oferhlifige ealle eorþan bradnesse, and
þær sitte þonne sum cynebearn an ufan þare gyldenan dune, and he sie
eac anmiddan his fere fægernesse and his life, and he mote þær sittan a
oþ ænde his lifes; and he hæbbe þonne Salomones wlite and his
wisdom, and him sio eal middangeard an geweald gesæald mid eallum þam
welum and þam weoruldgestreonum þe heofen behwælfeþ abuton, and him
sy/ ælce niht niwe bryd to bedde gelæd and sio hæbbe Enone
wlite/,Saturnas dohtar, and þeah þe him ealle streamas hunige fleowan and
him þanne an eorþan næfre nære ænig wiþerbreoca on þisan
life; and þeah þe him sæon ealle wynsumnesse and ealle swetnesse to
gehriordum forþgeborenne, and him þanne sie singal sumor and lytel winter,
and he þonne sie lange to life gescapen butan wrace and butan sare and he
þonne þeahhwæþere ne meg for sorgum þæt he on eallum þisum
wuldre wunige gef he ær wære ane niht an heofonum and eft þider mote
and sceawigan þær þes Heofenkyninges ansione and þa wensumnesse þe
an heofonum bioþ.
 74. Ða þæt deofal þis eal hæfde asegd þam haligan
ancran þa forlet he hine, and se deofal gewat þa to helle to his
eardungstowe.
 76. Ac utan we nu men þa leofestan geearnigan mid godan dedum
þæt we to uran Dryhtne becuman motan and him þanne mid beon and mid
wunigan a butan ænde in ecnesse.
 79. Þam Dryhtne sie simle wuldar and werþmend in ealra weorulda
weoruld, Amen.

END_TEXT
START_TEXT

HomU 15.1 (Scragg)
B3.4.15.1.
Scragg 1992, edited from Oxford, Bodleian Library, MS. Hatton 115, fols. 140-47, VercHom 9 MS. L: Scragg 1992, 159-83.



 1. Usse lareowas & usse leorneras & þa halgan apostolas
& ure bisceopas beodaþ eallum þæm mæssepreostum þe heom
underþeodde syndon þæt hi heora hadas on riht gehealden, & gode
bysne ætywan Godes folce þe ge rihtan sceolon, & þæt ge ne
geþafien þæt hi hiora lif on unriht libben, & þæt ge hit him ne
cyþen þær hi hit doþ & wyrceaþ.
 5. Þonne ærest we beodaþ þæt ge god don & yfel
forlæten, & lufiaþ eowerne drihten & eowre þa nyhstan, eal
cristen folc, mid eallum mode & mid eallum mægene, & scyldaþ eow
wið þa uncysta þara eahta heafodleahtra, þæt is oformodnes &
manslæhtas & mæne aðas, unrihthæmed, morðor & gitsunga,
lease gewitnessa, nið & yrre, stala & tælnessa &
drycræftas.
 11. & þa ðe nu swylcera synna andetnessa & rihte
dædbote her ne doþ, hi þonne mid deofle gesigaþ on helle, þær nis
nauþer ne andetnes ne forgifnes.
 13. Nu bidde we eow & myndgiaþ þæt ge don soðe
dædbote eowra synna, for þon hell hafað seofon witu: þæt forme wite
is ece hungor, oþer is ece þurst, þridde is ece cyle, feorþe is fyres
hæto, fifte is ece wyrma slite, syxte is ece fulnes, seofoþe ece smyc
& þrosm.
 17. & se preost se þe hæbbe nunnan oð his ende, oððe
læwde man se þe hæbbe cyfese ofer his æwe, oððe hwa him to
gesybne man hæbbe oð his endedæg, syn hi ealle amansumude of ealra
heofonwara haligdome & eorþwarena.
 20. Ne gesinge þær nan man nane mæssan þær hi inne
syn, ne husl ne gehalgodne hlaf ne sylle, ne hi nan man ne byrge binnan
gehalgodan mynstre, ne furþum to hæþenum pytte ne bere, ac drage butan
cyste butan hi geswicon.
 23. & gif ða mæssepreostas þissa ænig mid him witon
& nellaþ him styran & forbeodan hira unriht, oððe feoh æt
nymaþ, oððe gif þa ðe ure spræce sprecan sceolon & him feoh
æt nymaþ & forswigiaþ & nellaþ us hit cyþan, þonne syn hi
ealle amansumade of Godes bletsunge & of ure, buton hi hit gebetan willon.
 29. Wa, la, þam mannum þe mid deoflum sculon habban hyra
eardungstowe, þær bið sar butan frofre & ermþa butan are &
weana ma þonne æniges monnes gemet sy þæt hit asecgean mæge.
 31. Swa hit awriten stondeþ & þus cweden.
 32. Se salmscop us sang þysne cwide be deaþes onlicnesse &
be helle gryre.
 34. Ðonne syndon þreo deaþas leornode on bocum: an þara
deaþa bið þæt mon swelte on his synnum; ðonne bið oðer deaþ
þæs lichoman & þære saule gedal; ðonne bið se ðridda deaþ
þæt he bið on helle cwylmed, þær ne mæg nænig sawl hire
waldend herian for þon sare þe hire onsiteð.
 38. Ðonne sindon þreo lif leornode on bocum be soþfæstum
monnum: an lif him bið be flæsce; & oðer him bið be Godes willan;
& him bið þæt ðridde lif on þære toweardan worulde mid eallum
halgum.
 42. & se deaþ is to ondrædanne for þon nænig mon nis
þæt hine mæge befleon.
 43. Þeah se mon eardige on middum burgum & on middan his
mægþe betweoh hundteontigum þusenda manna mid wepnes ecgum, & þeah
he si hundteontig þusenda fæþma under eorþan in iserne cyste belocen,
hwæþere he sceal sweltan.
 46. & se deaþ is iunglic, for þon þe cild sweltaþ &
unmagan, & he is freolic & þeowlic, for þon cyningas sweltaþ
& þeowutlingas, & se deaþ ys eac snotorlic, for þon þe dwolan
sweltaþ & uþwiotan, & se deað is unrotlic & bliðelic, for
þon þe synnie sweltaþ & halige.
 50. Þæt is wel wyrðe þæt he sy unrot þæm
synfullum for þæm him næfre æfter ne cumaþ ne beforan ne beoþ
gemette for þære gemetnesse þara ecean tintrega þær hi sceolan beon
aa butan ende.
 53. & se deað bið bliðe halgum mannum for þon gesceade
wið eorþwelum, þe him ær wæron fræmde on mode, & for
þære onseone heora waldendes.
 56. Þonne eal monna cyn ne mæg wordum asæcgan ne ariman
þæs deaþes gryre for þæm gedalum þe on him syndon.
 57. Þæt æryste gescead bið lichomon & saule.
 58. Þæt bið syþðan uncuþ hwæþer seo saul
gemeteþ swa god swa yfel, swa hire gegearwod bið & hire geearnung
wæs on worulde.
 60. For þæm æghwylcum bið sundorstow geteod þa ðe he
him selfa ær geworhte.
 61. Þonne is þæt þridde gescead wið eallum
eorþweolum.
 62. Ac se deaþ bið egeslic for þære biternesse, for þon
he betyneþ þa eagan from gesihþe & þa earan from gehernesse &
þa geaglas from sprece & þa fet from gange & þa handa from weorce
& þa nysþyrlu from swæcce, & þonne æt nyhstan he betyneþ
ealra scyldygra saula on helle.
 66. Eala, wa þæm þe his ende þyllic sceal beon.
 67. Þonne syndon fif hella onlicnessa her on worulde leornode on
bocum.
 68. An is worc noma, for þon an is micel cwealm þe hine
tosceadeþ & afylleþ þæt him syþðan ne lysteþ ne goldes ne
seolfres, ne he ne wunsumaþ þisses woruldlican þrymmes, þeah he him sy
eal to gelæded.
 71. Þonne bið þære æfteran helle onlicnesse her on
worulde oferyldo nemned, þonne him þa earan adeafiaþ þa ðe ær
mehton geheran fægre sangas, & seo tunge awlyspaþ seo þe ær
hæfde ful recene spræce, & þa fet aslapaþ þa þe ær
wæron swifte & hræde to gange, & þa handa þindaþ þa
þæ ær hæfdon hwæte fingras, & þæt feax afealleþ
þæt ær wæs long on wæstmum, & þa teð ageolugiað þe
ær wæron on hwitum hiwe, & þæt orþ afulaþ þe ær wæs
on swetum swæcce.
 78. Þonne is þære ðriddan helle onlicnesse deaþ noma; ne
areð hine metes gifernes ne gestreon ne ricetere.
 79. Þonne is seo feorþe hell byrgen genemned; þæs huses
hrof is genyþrod for þon hit him siteþ onufan on þæm breostum, &
his gestreona þæt wyrreste þæt bið þonne hine mon besiweð on
anum hrægle.
 82. Siþðan hine mon gebringæþ æt ham, hafaþ him
þonne syþðan þreo gebeddan, þæt bið greot & molde &
wyrmas.
 84. Þonne is þæt fifte hell susl nemned, for þon þeah
seofun men syn, mid twam & hundteontigum gereordum swa ealles middangeardes
is, & wære þara æghwylc a to life gescepen, & þara æghwylc
hæbbe seofun heafdu þara ælc seofun tungan & þara ælc sy
iserne stæfne, þa ne magon ealle atellan helle wito.
 89. Heo is swa micel swa from heofnas hrofe oð niðer on þas
eorþan.
 90. & þeah þæt lengost treow stonde on middangearde on
þæm hehstan clife oððe munte, & þonne mon gebinde þa fet
þæs monnes to ufewardum þæm treo þe wære ane niht on helle,
& him þonne læte hangian þæt heafod adun þæt him sige
þæt blod on syx healfa ut þurh þone muþ, & hine þær sece
elc þara yfla þe æfre on eorþan fram anginne secgean gehyrde &
hine þonne þa sæyþa cnyson & beaten þe heo mid hire brogan
forþbringæþ, þonne wile he þis eall lustlice geþafian, þeah he
scyle syx þusenda wintra & eac þæt ðusend þe domesdæg on
gewyrþ, wið þon þe he næfre ma þa helle ne gesece.
 99. For þon wa þam þe beoð gelædde to þære stowe.
 99. Eala, wa þæm þe cunnon godspel secgean & Godes folc
læran & ne willaþ for heora gemelæste.
 101. Þæm bið wa æfre geborenum þe hit ne wille mid
inneweardre heortan geheran & healdan.
 102. On helle bið wop butan frofre, hreownes butan are, þær
bið þeowdom butan freodome, & unrotnes butan gefean.
 104. Ne bið þær cyninges worþung ne ealdes wurþnes ne
iunges hersumnes ne gesibbes lufu for þon sare þe hire onsiteþ.
 106. La hwæt, we us huruþinga ne ondrædaþ þæt we
dæghwæmlice geseoþ beforan urum eahum ure nehstan sweltan, &
þenne þæm lænan lichoman bið laðlic legerbed gegearwod & in
þære caldan foldan lið gebrosnod, & þæt læne lic þær
weorþeð to fylnesse & grimmum gylstre & þæm wælslitendan
wyrmum to mete.
 110. Hwæt, þæt þonne bið sarlic sar & earmlic gedal
lices & saule gif se earma innera mon, seo sawul, sceal slidan in þa
ecean helle & in þa ecean witu mid ðone awergdan gast Antecrist, &
þær mid deofle drohtnaþ habban, in morþre & in mane, in susle
& in sare, on wean & on wyrmum, betweonan deaþum & deoflum, in
bryne & on biternesse, in balwum & on bradum lege, in earmþum &
on earfeþum, & on sweartum bryne & on swiltcwale, on sarum &
sorgum & on fyrenum ægldum, on fylnessum & on fracoðnessum, &
on toþa gristbitunge & in tintergum & on eghwylcum ormodnessum
earmra saula, on cele & on wanunge, on hungre & on þurste, on hæto
& on nacodnesse, on nearunesse & on ecre forwyrde, on arleasnesse
& on missenlicum cynna witum, & in fæþme þæs beornendan
dracan se þe is deoful cweden.
 123. Uton us for þon bewarnian þæt micle deoful Antecrist
mid helle witum, & wuton beon gemyndige usra sylfra saula in gehealdnesse
Godes beboda.
 125. Uton forletan yfel & don god, on þon þe we þuruhteon
mægen.
 126. Forlæten we morþor & mæne aþas & oferhygde,
æfeste & andan & idelne gylp & arleasnesse & oferfylle &
unrihtwisnesse & unnytnesse & unrihthæmed & ærætas &
ealogalnesse & oferfylle & unsibbe & dyrne geligre &
drycræftas & deofulgeld, druncennesse & gedwolan, fracoddæde
& gitsunge & gifernesse, leahtor & leasunge & laþwende
niþas & heteþoncas & treowleasnesse, & æghwylce synne
þissum gelice þa þæm lichoman bið eaþe in to slidenne.
 132. Þær bið ofergyten ealle þa god þa ðe men on
eorþan ær lufedon.
 134. Þonne is leornod on bocum þæt an deoful sæde anum
ancran be helle wite mid hire tintregum.
 135. He cwæþ þæt nære þes middangeard eall mid his
wæstmum næs þon mara þe se seofoþa dæl eorþan þæs þe
wæter ne geseceþ.
 137. Þonne is se mycela garsecg se þe ymbe þas eorþan utan
ligeð swiþe ormetlice mycel & nys þæs middangeard þon mara be
him þe an prica on weaxbrede.
 140. Þa cwæþ þæt deoful to þæm ancran: þeah mon
þone garsecg mid isernum weallum utan betyne, & hine þonne fyres afylle
up oþ heofnes hrof, & hine þonne utan besette mid smiþbylium &
heora æghwylc oðrum ætrine, & sy to ælcum þara man togeset
& ælc þara manna hæbbe Samsones strenge (& se Samson ealle
Fillestina/ þeode gererde & heora duguþe afylde, & he hæfde
twelf loccas & on ælcum locce he hæfde twelf manna mægen) &
man þonne sette iserne þele ofer þæs fyres hrof & þæt sy eall
mid mannum afylled & heora æghwylc hæbbe hamor on honda, & hit
þonne aginne eal samod brastlian & þa bylias blawan & þæt fyr
dynian & þa hamoras beatan, hweþere for eallum þyssum gedyne ne
mæg seo sawl awacian seo þe wæs ær ane niht on helle.
 152. For þæm is wa þam þe helle geseceð, & bið wel
þæm/ þe hi forgæþ & mote heofona rice gesecean, þæt man ne
mæg wordum asæcgean.
 154. Þær bið lif butan deaþe & iugoþ butan yldo
& hælo butan sare & dæg buton nihte.
 155. Ne þearf mon þær leohtes sunnan ac þær bið
leoht genoh of ælmihtegum dryhtne geond eal heofna rice.
 156. Þær beoþ þa wuldorlican sangas ealra ðrymma.
 157. Þær næfre ne bið ne hungor ne þurst, ne cyle ne
gryre, ne bryne ne broga, ne atol ne yld, ne granung ne gnornung.
 160. Þa cwæþ þæt deoful to þæm ancran: Þeah
smætegylden mor sy æt sunnan upgange on neorxnawonge, & se oferlicge
ealle eorþan, & cynebearn sitte onufan þæm, & þæt sy on
middre ylde, & þeah he mote sittan oþ ende his lifes, & he
hæbbe Salomones wlite & his wisdom, & him sy eal middaneard on
gewæald geseald mid þæm gestreonum þe heofonas behwealfeþ, &
him ælc stan wære gylden, & him ealle streamas hunige flowen, &
him þonne on eorþan nære nænig wiðerbroga, & þeah him sie
ealle sangcræftas to gesamnode þæt hine afrefrian, & him sie ealle
swetnessa/ mid eaðnessum geboren, þeah nyle he on eallum þyssum wuldre
gewunian gif he wæs ane niht on heofonum.
 171. Þonne soðlice ure drihten is to þon mildheort & we
syndon him to þon leofe gif we tala doþ & wel wyllað, þæt he
sona wile ussum þingungum onfon.
 173. Swa he seolfa cwæþ: Nelle ic þæs synfullan monnes
deaþ, ac ic wille þæt he leofge & sy gecyrred from his synnum.
 175. For þon þam þe butan andetnessa & butan dædbote
heora lif geendiaþ her on worulde, þonne ne becumaþ heo æfre to
ængum life ne to ænigre reste, ac heo beoþ sceofone in þa ecan
tintrego helle wites.
 178. Uton we þonne geearnian, þa hwile þe us God þisses
lifes geunnan willæ, þæt we ne syn æfre mid arleasum monnum &
synfullum witned, ac we geearnien þæt we moten mid rihtwisum monnum &
mid mildheortum becuman to þære ecan eadignesse & rixian mid ure
drihtne aa on wuldres wonge butan ælcum ende.

END_TEXT
START_TEXT

HomU 16 (Kluge)
B3.4.16.
Kluge 1885, 472: Kluge 1885b, 472-4.



 1. Warna þe wið þa wyrðmyntas þe þu butan gylte heldan
nemiht.
 1. Healicnys wyrðmynnta is leahtra micelnys on maran wite se mara
bið gecwylmed.
 2. Se læssa is gifennissa ner.
 3. Ða mihtigan witodlice mihtelice wita þoliað and se
stiþaste dom gewyrð þam þe oðra wealdað ðam þe micel bið
geseald him bið micel æt of gesoht ðam þe mare bið befæst.
 5. Him bið mare æ of gan wurðmyntas witodlice æfter
fræcednisse beoð adrogone.
 6. Hrædlice bið se andweald on frecednisse hrædlice bið
þolað he hrire.
 7. Swa micele witodlice swa mara wurðmynt swa miccle maran beoð
fræcednissa.
 8. Swa hehre treow swa strenglucur fran windum astyred and his
bogas rædlucur beoð tobrocene.
 10. Hegran styplas on swæran hryre niðer sigað.
 10. Ða hehstan duna gelolicum ligeræscum beoð for slegene.
 11. On ricne man hrædlice fealð anda.
 12. Se wulderfulla hrædlice sirgungum geopenað, wuldor
witodlice andan acenð, anda gewislice fræcednissa.
 13. Ðeh þe æni on wurulde wuldre scine þeh þe he on
purpuran and on golde glitinie, ðeh þe he on deorwurðum girlan
gefrætowod ofer hlifie, þeh þe he beo mid folce utan ymtrymmed, ðeh
þe he beo mid waciendra meniu gescild, þeh þe he beo mid ungerimum
gyhyrsumiendra mæniu ymtrymed, ðeh þe he beo mid weredum orsorh
þehweðere he æfre on wite wunað and on nearunisse and æfre on
gnornunge and on orleahtre, on godewebbenum beddum he hlinað ac þehweðere
oft gedrefeð, on plum feðerum he lið ac þeh weðere oft æblæce,
on gyldenum beddum he rest ac oft rædlice gedrefed.
 21. Gewæde is þises middangeardes gesælð and litel is
þisse worulde wuldor, gewitenlic and tydder is hwilwendlic miht.
 23. Sege la, wær synd cyningas, hwær ealdormenn?
 23. Hwær synd caseras?
 24. Hwær synd welie menn woruldþinga?
 24. Her synd woruldrican?
 24. Hwær synd welie middangeardes?
 25. Ealswa sceadu hi gewitan, ealswa swefen hi fordwinon.
 26. Hi synd gesohte and hi nesynd gemette.
 26. Welan to fræcednisse gelaþiað, welan to forwyrde
gedragað, welfeala for welan on orleahter becomon, welmanegum welan deað
acendon.
 28. Næfð he næfre modes stilnesse þe hine sylfne
eorðlicum carum þeott.
 29. Ða carfulnyssa witodlice þæt mod gedrefað and
astyriað.
 30. Seo miht witodlice þære carfulnysse næfre þolað
angsumnyssum.
 31. Gif þu wille beon stille negewilna þu ænig þing woruld
þinges.
 31. Æfre þu æfst modes stilnysse gif þu fram þe awyrpst
middangeardes care.
 32. Æfre þu bist on ecere stilnysse gif þu þe ætbryst
fram eorðlicra dæda gehlyda.
 34. Næfre welan nebeoð butan synne begytene, ne nan þa
eorðlican þing nemæg butan synne gebrytsnian.
 35. Ðearle seldsene is þæt þa welan agniað to reste
onetton ðaþe hi sylfe mid eorðlicum carum bewindaþ hi hi sylfe fram
godes lufe ascyriað.
 37. Seþe on woruldþinga lufe bið gefæstnod nateshwon he on
god negelustfullað.
 38. Woruldþinga witodlice fram godes gimene awendað.
 39. Nemæg ænig crist lufian samod and worulde.
 39. Earfoðe is heofenlicum carum and earðlicum samod þywian,
earfoðelic is god samod and middangeard to luuigenne.
 41. Nemæg æghweþer gelice beon gelufod.
 41. Forþi wiðsac woruldþingum for godes ege and forhafa þe
for gode fram woreldcarum gecneordlæce þæt þu gode þeowige.
 43. Butan hremininge worulde nan caru þe fram godes lufu ne
ætbrede nan carefulnys woruldþinga þe fram godes gimene gelatige.
 45. Awurpp fram þe swa swa wæt swa god angin mæg lettan.
 46. Eallum mode ascuna and geniþera þæt middangeard
lufað.
 46. Beo þu dead middangearde and middangearde þe.
 47. Middangeardes wuldor swa swa deað fram awurp.
 48. Oferswið þe fram þises lifes lufe swaswa gebyrgið.
 48. Nafa þu worulde care.
 49. Swaswa forðfaren ascire þe fram ælcere eordlicere
mangunge.
 50. Forseoh libbende þa þingc þe þu æfter deaðe habban
nemiht.
 50. Swa hwæt swa þu hæfst hafa to mildheortnysse þæt
þin mægen gehelpe þearfan wædlunge.
 52. And gif þu hwæne gelogodne on nead þearfe ongitst and
gif þu hwæne on wædle beþreafodne and gif þu hwæne on ænigum
þigum aidlodne acnæwst and gif þu hwæne ofþrihtene oððe
geeadmedne gesihst mid þam gehelpe neforseoh þu ænine, ne forhoga
ænine, nanne forlæt þu gelærne fram þe, nan unrot gewite fram
þe, nan fram þe gescind gehworfe.
 57. Ealle gemæne, eallum syle and eallum geearca.

END_TEXT
START_TEXT

HomU 17.1 (Kluge E)
B3.4.17.1.
Kluge 1885, 474: De sancto Iohanne (Cambridge, Corpus Christi College, MS. 198): Kluge 1885b, 477-9.



 1. <foreign>De sancto Johanne.</foreign>.
 1. Sanctus Johannes geseah ofer garsegc swilce hit land wære.
 1. Þa genam hine se engel and gebrohte hine to Paradisum,
þæt is, neorxnawonge.
 3. Paradisum nis naðor ne on heofonum ne on eorþan.
 3. Feowærtig fædma heah wæs Noes flod ofer ða hehstan
dune þe on worulde is.
 4. Seo dun is on bocleden gehaten Armenia.
 5. Nu is Paradisum feowærtig fædma hehgra þonne Noes flod
wæs.
 6. Paradisus hangað betwynon heofonan and eorðan wundorlice,
swa hit se ealwældend gesceop.
 7. Paradisus is eall efenlang and efenbrad.
 8. Nis ðær naðor ne dæl ne dune, ne þær nebið snaw
ne forst ne hagol ne ren, ac þær is <foreign>Fons Vite</foreign>, þæt is, lifæs
wylle.
 9. Ðonne Kalendas Januarii otun gæð, þonne flowæð seo
welle swa fægere and swa smoltlice swa hunig and na deopre þonne mon
mæg wætan his finger forwyrdne ofer þæt land eall.
 12. Hio floweð ælce monað ana siðe.
 12. Þonne se monaþ in cymeð Januarii and þær is se
fægere wuduholt þe is on bocum gehaten <foreign>Radiansaltus</foreign>.
 14. Þær is ælc treow swa riht swa bolt and swa heah
þætte næfre ne on eorðan nan man geseon meahte ne eac hwilces cynnes
hio syndon.
 16. Nefealð þær næfre leaf of, ac a he bið singrene,
wlitig and wynsum, welena unrim.
 18. Paradisus is uprihte on eastewearde ðysse worulde.
 18. Nis þær ne mete ne hungor, ne þær niht næfre
necymeð, ac a simble dæg.
 19. Sunne þær scineð seofanfealdlucor and beorhtlicor ðone
her deð.
 20. Ðær wuniaþ on godes ænglas unrim mid þam halgum
saulum oþ Domæsdæg.
 21. Ðær wunað on an fæger fugol, Fenix haten.
 23. He is mycel and mære swa se ælmihtiga hine sceop.
 24. He is hlaford ofer eall fugelcynn.
 24. Ælcere wucan æne siþe se fægre fugol hine baþað
in þam lifæs wylle, and þonn fleogeð se fugel and asett hine on
þæt heagoste treow þe is on Paradisum ongean þa hatan sunnan.
 27. Þonne scinæð he swa sunnanleoman and glitenað swa
swylce he sio eall gylden.
 29. His fiðera syndon ænglas feðerum gelice.
 30. His breost and his bile beorht syndon fægere and fage
æghwilces cynnes.
 32. Hwæt, his eagan eþelice sendon swa clæne swa cristal,
lo, and swa scire swa sunnanleoma.
 34. His fet syndon blodreade begentwegen and se bile hwit.
 36. Hwæt, se fægera fugol fleogeð of his earde seþe is
fægerlice Fenix haten.
 38. Witodlice wunað he on Egyptaland fiftene wucan fæste
ætgædere.
 40. Ðonne cumaþ to him swylce hi cyning wære, fægniaþ
and folgiaþ eall fugolcynn.
 42. Hwæt, þæt fugolcynn eall fægere Fenix gretaþ,
writigað and singaþ onbutan him, ælc on his wisan ænne heriaþ.
 45. Ðonne færð þæt folc feorran swiþe, wafiaþ and
wundriaþ, wellcumiað Fenix, hal wesþu Fenix, fugela fægerest.
 47. Feorran hidercumen.
 48. Ðu glitenast swa read gold, ealra fugela cyning, Fenix
gehaten.
 50. Ðonne wercað hio of weaxe, writiað Fenix, metað Fenix
and hine mærlice þær wordum heriað, fugela fægerest, Fenix haten.
 54. Ðonne fagniaþ þær fugelas ealle fægere and fage,
fela ætgedere, feallað to fotum, Fenix gretað.
 57. His stæfn is swa beorht swa byme and his sweora swilce
smæte gold, and his forebreost fægre gehiwod swylce marmorstan mærost
cynnes.
 61. And him an ræd hiow rudaþ on þam ricge, goldfylle gelic
glitonaþ Fenix.
 63. Hwæt þes fugol ferde fægere to his lande ymbe fiftene
wucan.
 64. Fugelas manige, eall embuton efne ferdon ufene and neoþone
and on ælce healfe.
 67. Ða hio becomon þær heora cyning sceolde, fenix se
fægere, fugol gehaten, faraþ forþ into Paradisum þæt is under
heofonan hama hegost.
 71. Ða wunede þær on Paradisum Fenix se fægere, fugel
eall halig, and þæt fugelcynn eall ferdon heom hamweard, ælc to his
earde, aredon Fenix.
 75. Nu sagað her Sanctus Johannes soðum wordum, wislice and
wærlice swa se wertacen þæt six þusend her on worolde Crist
forestihte ðone æfre embe an þusend geara farað Fenix se fægra
fugel/, wlitig and wundorlic.
 81. Þynceð him þæt he forealdod sy and gaderað þonne
ofer eall Paradysum togædere ealle þa deorwurðan bogas, and macaþ
mycelne heap togædere.
 83. And þurh Godes mihte se hate sunne scineþ and þurh þara
sunnan hatnesse and hire lioman se heap wyrðeþ onæled þe he, se halga
fugol Fenix, geworht hafað.
 85. He feallað þonne onmidd þæt fyr and wyrðaþ
forbærned eall to duste.
 86. Ðonne on þone þriddan dæg ariseð se fægere fugol
Fenix of dæðe and bið edgung and farað to þam lifes wylle and
baþaþ hine þær inne and him wexan onginnað þa feþera swa
fægere swa hio æfre fægereste wæron.
 90. And þus a emb þusend wintra, he hine forbærneþ and eft
forfæger ediung up ariseþ.
 91. And nafaþ he nenne gemacan ne nan man ne wat hweþer hit is
þe carlfugol þe cwenfugol buton Crist sylf.
 92. He is þas halgan fugeles Fenix gehaten, wlitig and wynsum,
swa hine eallwealdend gesceop and þus dreogan sceal drihtnes willan.
 94. Nu is us andgyt forgyfen, mancenne, fugelas heriaþ Crist.
 95. Nu gedafenað us þæt we herian urne drihten mid
ælmæssan and mid halgunge bedum and mid eallum þingum þæt witon
þæt gode leof is and gescildan us wiþ ða eahta heahsynna þæt we
þa nefremman, þæt is, morþor and stala, mane aþes and unrihtgitsunge
and unrihthæmedu and gifernesse, leasunga and attorcræftas, dyrne ligera
and twispæce and ofermodignæss, beorgan we us wiþ ealle þas heahsynna
and lufian urne drihten mid eallum mægene and mid eallum mode, se god þe
leofað and rixaþ, seðe on heofonum is heah and halig ealra cyninga
cyning.
 104. Crist us generie þæt we on wynne wunian moton, seðe
leofað and rixað soðlice mid fæder and sunu and mid þam halgan gaste
a buton ænde, amen.

END_TEXT
START_TEXT

HomU 17.2 (Kluge G)
B3.4.17.2.
Kluge 1885, 474: De sancto Iohanne (London, British Library, MS. Cotton Vespasian D.XIV): Kluge 1885b, 475-7; corrections by Warner 1917, 146-8.



 1. Sanctus Johannes geseh ofer garseg swylc hit an land wære.
 1. Þa genam hine se ængel and gebrohte hine to neorxenewange.
 2. Neorxenewange nis naðer ne on heofene ne on eorðe.
 3. Seo boc sægð þæt Noes flod wæs feowrtig fedmen heh
ofer þa hegesta dunen þe on middenearde synden and neorxenewang is feowrtig
fedme herre þone Noes flod wæs.
 5. And hit hangeð betwonen heofone and eorðen wunderlice, swa
hit se eallwealdend gescop.
 6. And hit is eall efenlang and efenbrad.
 7. Nis þære naðer ne denne ne dune, ne þære nebyð ne
forst ne snaw ne hagel ne reign ac þær is <foreign>fons uite</foreign>, þæt is lifes
welle.
 9. Þonne kalendas Januarii inn gað þonne flowð seo welle
swa fægere and swa smoltlice and na deoppere þone mann mæig gewæten
his finger on forewarde ofer eall þæt land.
 11. And swa gelice ælce monðe ane siðe þonne se monð inn
cumð seo welle onginð flowen.
 12. And þær is se fægere wudeholt þe is genemmed
<foreign>Radionsaltus</foreign>.
 13. Þær is ælc treow swa riht swa bolt and swa heh þæt
nan eorðlic mann negeseh swa heh, ne seggen necann hwilces cynnes heo
synden.
 15. Nefealleð þær næfre leaf of, ac heo byð singrene,
wlitig and wynsum, welena unrim.
 16. Neorxenewange is upprihte on eastewearde þisse wurlde.
 17. Nis þær ne hete ne hunger, ne þær niht nefre nebyð,
ac simble dæig.
 18. Sunne þær scineð seofen siðe brihtlycor þone on
þissen earde.
 19. Þær wuneð on godes ængles unrim mid þan halgen
sawlen oðð domes dæig.
 20. Þær wuneð on an fugel fæger, Fenix gehaten.
 22. He is mycel and mære swa se mihtige hine gescop.
 23. He is hlaford ofer eall fugelcynn.
 23. Ælcere wuca ane siðe se fægere fugel hine baðeð on
þære lifes welle, and þonne flihð se fugel and gesett uppe þæt
hegeste trow ongean þære haten sunne.
 25. Þonne scinð he swa sunne leome and he gliteneð swilc he
gyldene seo.
 26. His feðeren synden ængles feðeren gelice.
 28. His breost and bile brihte scineð fægere and fage, feawe
synden swylce.
 30. Hwat, his eagene twa æðele synden swa clæne swa
cristal, and swa scire swa suneleome.
 32. His fet synden blodreade begen and se bile hwit.
 34. Hwæt, se fægre fugel flihð of his earde, seþe is
fægere Fenix gehaten.
 36. Þonne wuneð he witodlice on Egipte lande fiftene wucan
feste togædere.
 38. Þonne cumeð him to swaswa to heora kinge fageninde swyðe
eall þæt fugelcinn, fægere gegreteð ealle Fenix, writigeð and
singeð ealle abuten him, ælc on his wisen.
 42. Ealle hine herigeð.
 43. Þonne ferð þæt folc feorrene, swyðe wafigeð and
wundrigeð, wylcumigeð fenix, hal beo þu Fenix, fugele fægerest.
 46. Feorren þu come.
 47. Þu glitenest swa read gold, ealra fugela king, Fenix
gehaten.
 49. Þonne wyreceð heo of wexe and writeð Fenix and meteð
hine fægere þær se madme stant.
 51. Þonne fagenegeð þære fugeles ealle fægere and fage,
feale togædere fealleð to foten, Fenix greted.
 54. His stemne is swa briht swa beme, and his sweora swylce smete
gold, and his forebreost fægere geheowed swylce marmelstan mæres cinnes.
 58. And him on read heow rudeð on þan hrynge, goldfelle gelic
gliteneð Fenix.
 60. Þonne færð eft se fugel fægere to his earde emb
fiftene wucan and fugeles manige ealle him abuten efne ferden ufene and
nyðene and on ælce healfe oððet heo nehiget neorxenewange.
 65. Þær inn gefærð Fenix, fugele fægerest and eall
oðer fugelcinn to heora earden gewænded.
 67. Nu sæigð her Sanctus Johannes soðen worden, swa se
wyrhte cann þæt æfre binnen an þusend wintren þynceð Fenix
þæt he forealdod seo, gegadered togædere ofer eall paradis þa
deorwurðe boges and heapeð tosamne.
 70. And þurh godes mihte and þære sunne leome se heap byð
onæled.
 71. And þonne fealleð Fenix on middan þæt micele fyr and
wurð forbærned eall to duste.
 72. Þonne on þan þriddan dæge ariseð se fægere fugel
Fenix of deaðe and byð eft edgung and færð to þære lifes welle
and baðað hine þær inne.
 75. And him wexed on feðeren swa fægere swa heo æfre
fægerest wæren.
 77. Þuss he deð æfre binne þusend wintren, he hine
forbærnð and eft edgung upp ariseð.
 79. And næfð he nænne gemaca and nan mann newat, hweðer
hit is þe karlfugel þe cwenefugel but god ane.
 81. Þes halge fugel is Fenix gehaten, wlitig and wynsum, swa hine
god gescop.
 83. And þuss he sceal drigen drihtenes wille, seþe is on
heofone heh and halig, ealra kinge king.
 85. Crist us generige þæt we on wynne wunigen mote mid þam
þe leofeð and rixeð a bute ænde, amen.

END_TEXT
START_TEXT

HomU 18 (BlHom 1)
B3.4.18.
Morris 1874-80, Blickling Homily no. 1: Morris 1874-80, 3-13.



 1. Gecynd onwrigen, & seo syn adilegod.
 1. Ond wæs se dom oncyrred Euan ungesælignesse þæt hire
wæs togecweden, þæt heo cende on sare & on unrotnesse þa hire
bearn, Maria cende þonne Drihten on blisse; Eua cende þurh firenlust.
 5. Maria cende þone mildheortan & þone unsceþþendan
Crist on hire innoþe; Eua bær tearas on hire innoþe.
 6. Maria brohte þurh heo þone ecean gefean eallum middangearde;
Eua cende hire bearn on sare; forþon þe heo on synnum ge eacnod wæs.
 9. Se Halga Gast seow þæt clæne sæd on þone
unbesmitenan innoþ; forþon heo fæmne cende, forðon heo wæs fæmne
geeacnod; ægþer wæs wundor, ge þæt heo butan gebrosnunga wæs
geeacnod, & on þæm cnihtgebeorþre heo a clæne þurhwunode.
 13. Gabriel wæs þissa brydþinga ærendwreca.
 13. Hwæt cwæþ he to hire, oþþe hwæt gehyrde heo,
þær he cwæþ, Wes þu hal, Maria, geofena full, Drihten is mid þe.
 15. & from þisse halettunge heo wæs geeacnod; forþon
þe he hire þa ecean hælo on his tungon brohte.
 17. Deofol þonne þurh þa attor berendan næddran, mid hire
þære yfelan sceonesse & facne, beswac þone ærestan wifmon;
forþon wæs se engel sprecende to ures Drihtnes meder & þus
cwæþ, Wes þu hal, geofena ful; Drihten is mid þe.
 21. Seo geofu wæs broht for þære synne þæs ærestan
wifes.
 22. Heo wæs ful cweden næs æmetugu, forðon þe heo
wæs mid gife gefylled, & seo synn wæs adilegod.
 23. Gehyron we nu to hwylcum gemete seo arwyrþe fæmne &
seo halige, on hire cantice gefeonde and blissigende, sang & þus
cwæþ, þa hingrigendan he gefylleþ mid godum, & þa welegan he
forlæteþ on idelnesse.
 27. He cwæþ se engel to hire, Wes þu hal, Maria, geofena
ful; Drihten is mid þe, on þinre heortan & on þinum innoþe, &
eac on þinum fultome.
 29. Ac blissa þu, fæmne, forðon þe Crist of heofona
heanessum & of þæm engelicum þrymmum on þinne innoþ astigeþ;
and he hine to þon geeaþmedeþ þæt he of his þæm fæderlican
sceate þe him to meder.
 33. Þy þe he hine onfehþ, ne beluceþ he hine no; ac se
geleafa sceal beon fram eorþan up to heofonum areaht.
 34. Hwæt we nu gehyrdon þæt se heofonlica cyning ineode on
þone medmycclan innoþ þære a clænan fæmnan, þæt wæs
þæt templ þære geþungennesse & ealre clænnesse.
 37. He cwæþ se engel to hire, Wes þu gebletsod betuh eall
wifa cynn; forþon se wæstm þines innoþes is gebletsad.
 39. On þæs engles wordum wæs gehyred þæt þurh hire
beorþor sceolde beon gehæled eall wifa cynn & wera.
 41. Seo æreste modor þyses menniscan cynnes wræcwite
middangearde brohte, þa heo Godes bebodu abræc; & on þis wræcwite
aworpen wæs.
 43. Heo hæfde hire sylfre geworht þæt mæste wite &
eallum hire cynne, ge þæt wite wæs to þæs strang þæt
æghwylc man sceolde mid sare on þas world cuman, & her on sorhgum
beon, & mid sare of gewitan; ond nu þeos halige fæmne Sancta Maria
brohte eallum geleaffullum þæs bletsunga & ece hælo.
 48. Lufian hie nu forþon eall wifa cynn & wera, & hie
weorðian, wordum & dædum for.
 49. Mycel bewreah, heo onfeng on hire medmycclan bosm God Fæder
Sunu, þone ne magon befon heofon and eorþe.
 51. Lufian we urne Sceppend & hine herian æfter urum gemete,
ealle mægene, swa we gehyran magon þæt seo halige fæmne dyde, seo
hine lufode mid inneweardre heortan.
 54. & bliþe mode heo sang on þæm cantice & þus
cwæþ, Min saul mycclaþ Drihten & min gast wynsumaþ on God minum
Hælende; forðon he sceawode þa eaþmodnesse his þeowene.
 57. Of þon me eadige cwædon ealle cneorisna; forþon he me
mycel dyde se þe mihtig is, & his noma halig, ond his mildheortnes is
mycel on Israhelum, and on eallum monna cynne þe him hine ondrædað.
 61. Drihten com on middangeard mid Israhela cynne, and him eces
lifes bysene onstealde, & hie to heofona rice laþode, þurh his
wundorgeweorc & þurh þa godspellican lare.
 63. Ond hie nu his lare forhogodan, & him æfest to genaman,
and hine on rode ahengon.
 65. & he þurh his þrowunga þone ealdan gedwolan
oforswiþde, & deofles rice geneþerode on þyssum middangearde.
 67. & þær wæs Euan wop ute betyned þurh þære a
clænan fæmnan, þær is to tacne, þæt heo Maria æfter þæs
engles bletsunga & halettunga lange smeade, & swigende ðohte hwæt
seo halettung wære.
 70. Se heofonlica ærendwreca hire þa cyþde & þus
cwæþ: Ne ondræd þu þe, Maria, þu þe gemetest gife beforan Gode;
ðu cennest sunu þone þu nemnest Hælend.
 72. Mid þy þe heo gehyrde þone fruman ðæs godcundan
tuddres, þa cwæþ heo þus: Hu mæg þis þus geweorþan, forþon
þe ic nænigne wer ne ongeat?
 75. Þa cwæþ se engel to hire, Se Halga Gast cymeþ ufon on
þe, & þæs Hehstan mægen þe embseleþ, þæt bið halig
Godes Sunu genemned.
 77. Eft he cwæþ, Openige nu þin se fægresta fæþm
& se clæna, & sy þæt geteld aþened þines innoðes, &
seo onblawnes þære heofonlican onfæþmnesse sy gewindwod on þe.
 80. Ond seo gecyndelice hætu þurh þæt mægen þas
Halgan Gastes seo gestilleþ on þe, & sy þin þæt fæþmlice
hrif mid eallum fægernessum gefrætwod.
 82. Seo rædnes þære rosan lixeþ on þe, & seo
hwitnes þære lilian scineþ on þe, & mid eallum missenlicum afeddum
blostmum sy se Cristes brydbur gefrætwod.
 85. Se engel þa eft cwæþ, ondswara, þu fæmne, to hwon
yldestu middangeard to onlyhtenne?
 86. & Drihtnes engel bideþ þinre geþafunga.
 87. Hwæt þu nu gehyrdest hu hit beon mæg þæt se Halga
Gast cumeþ ufan on þe, & þæs Hehstan mægen þe ymbscineþ,
& þu cennest cyning ealra clænnessa, & þinne mægþhad no ne
gewemmest.
 90. Iu geara heofonrices duru, þe ic wæs þurh hider onsended
belocen standeþ þurh þa ærestan men, nu heo sceal þonne þurh þe
ontened beon.
 92. Eala þu eadige Maria, eall þeos gehæftworld bideþ
þinre geþafunga.
 93. Forþon þe God þe hafaþ to gisle her on middangearde
geseted, & Adames gylt þurh þe sceal beon geþingod & þæm
þe geara abolgen wæs for manna synnum, þæt he þone halgan ham
beleac.
 96. Þurh þe sceal beon se ingang eft geopenod, & þu
gehelpest þysses menniscan cynnes; forþon se heofonlica Cyning gearwaþ
þinne innoð his Suna to brydbure, & on þæm brydlocan mycelne
gefean.
 100. & he forgifeþ eall swa hwæt swa þes middangeard
ær wiþ hine æbyligða geworhte.
 101. Eala men þa leofestan, mycel wæs þes ærendwreca,
& mycel ærende brohte he; forþon his nama wæs gereht Godes
strengo.
 103. Wel þæt wæs gecweden, forþon þe se hæfde
mægen ofer ealle gesceafta þe he towearde sægde & bodode; & his
rices ongin, ne his mihte, ne his mægenþrymmes næfre gewonad ne
weorðeþ, ac hi bið aa ece.
 107. Þonne cyþeþ se godspellere þæt seo eadige fæmne
Sancta Maria forhtode, & bifigendre stefne eaðmodlice ondswarode, &
þus cwæþ: Ic eom Drihtnes þeowen, geweorþe me æfter þinum
wordum.
 110. Eala hwæt þær wæs fæger eaðmodnes gemeted on
þære a clænan fæmnan.
 111. Se engel hire sægde þæt heo sceolde modor beon hire
Scyppendes, & heo hie sylfe to ðeowene genemde.
 113. & he þa se heofonlica ærendwreca eft ham cerde on
ða uplican ricu, þonon þe he ær sended wæs.
 114. He þa Drihten on þære fæmnan brydbure, & on
þæm gerisnlican hehsetle onfeng lichoman gegyrelan to his godcundnesse.
 117. Þa wæs gesended þæt goldhord þæs
mægenþrymmes on þone bend þæs clænan innoðes; & he þa
æfter nigan monða fæce forðeode, swa se witga be þon cyþde, &
þus cwæþ: Drihten asette on sunnan his hus, & of þæm uteode swa
swa brydguma of his brydbure.
 121. Þæt wæs þonne þæt se wuldorcyning on
middangeard cwom forþ of þæm innoþe þære a clænan fæmnan,
& þa swa se hyhtenda gigant, swa Drihten on middangearde bliðe wunode
oþþæt he becom to þæm heahsetle þære rode on þæm upstige
eall ure lif he getremede.
 125. He sealde his þone readan gim, þæt wæs his þæt
halige blod, mid þon he us gedyde dælnimende þæs heofonlican rices;
ond þæt geweorþeþ on domes dæge þæt he cymeþ to demenne
cwicum & deadum.
 128. Þonne forhtiaþ ealle gesceafta, ge heofonware ge
eorþware.
 129. Gifeon we þonne on þone gemanan Godes & manna, &
on þone gemanan þæs brydguman & þære bryde, þæt is Crist
& seo halige cyrice.
 132. Arweorþian we Crist on binne asetene; forþon þe þurh
þa eaðmodnesse feowerfealdlice mid geleaffullum he gefylde þysne
middangeard.
 134. Weorþian we eac þa claþas his hades, of þæm wæs
ure gecynd geedneowod.
 135. Weorþian we Sancta Marian; forþon þe heo is us to
herianne & to eadgienne, forþon þe heo engla þreatas eadige bodedon.
 137. Swa is to lyfenne þæt englas hie georne beheoldan of
þæm dæge þe hie wiston þæt heo seo eadige Maria geeacnod wæs
of þæm Halgan Gaste.
 139. On hire wæs gefylled þætte on <foreign>Cantica Canticorum</foreign>
wæs gesungen, & þus gecweden: Salomones reste wæs mid weardum
ymbseted, þæt wæs mid syxtigum werum, þæm strengestum þe on
Israhelum wæron & anra gehwylc hæfde sweord ofer his hype for
nihtlicum ege.
 144. Eno nu hwæt wæs seo Salomones ræste elles buton se
halga innoð þære a clænan?
 145. Þone innoþ geceas & gesohte se gesibsuma cyning ure
Drihten Hælend Crist.
 146. Ac hwæt mænde þæt syxtig wera strongera þe
þær stondende wæron ymb þa reste for nihtlicum ege?
 148. Þæt wæs þonne þæt seo halige fæmne wæs
ymbseald mid þon heofonlican campweorode engla þreatas to healdenne;
forþon þe hie wiston þæt on hire eardode se heofonlica cyning, swa
þonne þa heofonlican englas sceldað & healdað ealle halige sawla on
þære se gesibsuma cyning eardað.
 153. On þissum dæge astag þæt heofonlice goldhord on
þysne ymbhwyrft fram þæm heahsetle ure Gescyppendes þæt wæs
Crist þæs lifgendan Godes Sunu, se com to wlitignesse & to weorþunge
his bryde, þæt syndon þonne ealle halige.
 157. Forðon lufian we urne Drihten mid eallum urum life, &
ofer ealle oþru þing; forðon þe he hine sylfne toþon geeaþmedde for
his ðære mycclan mildheortnesse þæt he us gesohte on þas
ælþeodignesse, & us sealde halwendne geþoht & heofonlice
bebodu.
 161. Forðon we sceolan eall ure lif on eaþmodnesse healdan,
æfter þære bysne þære halgan Godes cyningan; forþon heo ongeat
þæt se lifigenda Godes Sunu hie hæfde gesoht, þa wæs heo on eallum
þingum þe eaþmoddre.
 164. Swa heo on þæm wordum cyðde, þa heo Drihten herede,
& þus cwæþ: Gemycclige min saul Drihten.
 166. Ne herede heo hine no mid wordum anum, ac mid ealre heortan.
 167. Lufian we hine nu & his noman mycclian næs no on
gesundum þingum anum, ac eac swylce on wiðerweardum þingum, þonne ne
læteþ he us no costian ofer gemet.
 170. Gif we þurh eaþmodnesse eall aræfnaþ, þonne biþ
Drihten ure se trumesta staþol, & se selosta scyld, wið eallum deofles
costnungum.
 172. Heo cwæþ, ic eom mines Drihtnes þeowen; geweorþe me
æfter þinum wordum.
 173. Þæt wæs anrædlicu eaþmodnes þæt heo sylf hie
þeowen nemde, & hire cyðde se engel þæt heo wæs gecoren to
meder hire Scyppende; & he hire cyþde þæt heo wæs seo eadgeste
ofer eall wifa cynn.
 177. Wel þæt geras þæt heo wære eaðmod þa heo
þone eaþmodan cyning bær & ðone mildheortan, se be him sylfum
cwæþ to his þegnum, Leorniað æt me, forðon þe ic eom mildheort
& eaþmod.
 180. Wel þæt eac gedafenaþ þæt he to eorþan astige
þurh þa clænan leomu þære halgan fæmnan þæt we þe gearor
wiston þæt he is ordfruma & lareow ealre clænnesse; & we
þæs gelefað & geare witon þæt swa hwylc man swa mildheortnesse
nafað, nu biþ þær Cristes eardung ne his wunung on þære heortan.
 185. Nu þonne, men þa leofestan, gelyfan we on urne Drihten,
& hine lufian, & his bebodu healdan, þonne bið on us gefylled
þæt he sylfa cwæþ, Eadige beoþ þa clænan heortan, forþon
þe hie God geseoð.
 188. On þære gesihðe wesað ealle geleaffulle, and his
blisse ne bið nænig ende, ah hie a motan mid him gefeon, þær leofað
& rixað a buton ende on ecnesse, Amen.

END_TEXT
START_TEXT

HomU 19 (BlHom 8)
B3.4.19.
Morris 1874-80, Blickling Homily no. 8: Morris 1874-80, 97-105.



 1. Gode & his sylfes synna geeceþ.
 1. & us is eac mycel nedþearf þæt we geþencean hu
Drihten us mid his þrowunga alesde from deofles onwalde, þa he on rode
galgan astag, & his þæt deorwyrðe blod for ure hælo ageat.
 4. Forþon we sceolan weorðian þæt halige sigetacen Cristes
rode & æfterfylgeon & biddon ure synna forgifnessa ealle ætsomne,
swa he for us ealle þrowade on ðære rode, & ealle þa saran edwita
& þa heardan þrowunga, þe he adreag æt þæm unlædan folce
Iudea, eal he þrowode þæt forðon þe he wolde us from ecum witum
generian, & us gelædon on þa ecean eadignesse.
 10. Ac hwæt is þæt þæm men sy mare þearf to
þencenne þonne embe his sauwle þearfe, & hwonne se dæg cume þe
he sceole wið þæm lichomon hine gedælon, & hwylce latteowas he
hæbbe, & hwyder he gelæded sy, þe to wite, þe to wuldre.
 14. Sweotollice we magon ongeotan þæt þa syndon heowcuðe
þe we geseon ne magon.
 16. Swa eac monegum men genihtsumað þisse worlde gestreon æt
his ende, þeah hwæþere he sceal winnan & sorgian, hwonne se dæg
cume þæt he sceole þæs ealles idel hweorfan, buton he ær hwæt
mid godum willan for Gode gedyde.
 19. Þonne is ungelic be þon ecan life, þæt mæg begeotan
ælc man þara þe her wile mid godum willan Godes bebodu healdan, & se
þe hit begyteþ þon bið ece eadignes geseald.
 22. Us is þonne nedþearf þæt we secan þone læcedom
ure sauwle; forþon þe Drihten is swiðe mildheort se us trymede &
lærde: he cwæþ, Nelle ic þæs symfullon mannes deað, ac ic wille
þæt he libbe & to Gode gecyrre.
 26. Forðon we sceolan mid ealle mod & mægene to Gode
gecyrran & don soðe bote ure yfeldæda, þonne forgifeþ us Drihten
ure synna forgifnesse & ece lif æfter þisse worolde.
 28. Eaþmodgiaþ eow sylfe under þære mihte Godes handa,
þonne genyreþ he eow of eallum deofles costungum; forðon þe Drihten
næfre ne forsyhþ þa eaþmodan heortan ne þa hnescestan.
 31. Men þa leofostan, geþenceaþ þæt ge gelomlice
winnað, & a embe þæt sorgiað þæt we urne lichoman gefyllan
& gefrætwiað; þonne gelimpeð þæt eft æfter feawum dagum
oþþe feawum gearum, þæt se ilca lichoma byð on byrgenne from wyrmum
freten & forglendred.
 36. Forþon us is myccle mare nedþearf þæt we winnon ymbe
ure saule þearfe, seo biþ ge ondweard on heofnum beforan Gode & his
englum.
 38. Ic eow halsige, cwæþ Agustinus, þæt ge gongan to
byrgenne weligra manna, þonne magon ge geseon sweotole bysene.
 40. Hie wæron welige on þyssum middangearde, & heora
wlenca wæron swiþe monigfealde on landum & on wingeardum, & heora
hordernu wæron mid monigfealdum wlencum gefylde, & heora bliss &
heora plegan wæron swiðe genihtsume.
 44. Behealdað nu georne eall þæt is from heora eagum
gewiten.
 45. Hie hæfdon manige glengas deorwyrþra hrægla.
 46. Eac swylce hie hæfdon wif & cyfesa, & heora
fyrenlustas, & wiste, & plegan, & oforgedrync, & dyslice &
unrædlice halsunga; & mislice blissa hie hæfdon on hiora gedrynce;
& heora underngereordu & æfengereordu hie mengdon togædere.
 49. Ac hwyder gewiton þa welan, & þa glengas, & þa
idlan blissa?
 50. Oþþe hwyder gewiton þa mycclan weorod þe him ymb ferdon
& stodan?
 51. & hwær syndon þa þe hie heredan, & him olyhtword
sprecan?
 52. & hwær com seo frætwodnes heora husa & seo
gesomnung þara deorwyrþra gimma, oþþe þæt unmæte gestreon
goldes & seolfres, oþþe eal se wela þe him dæghwamlice gesamnodan
ma & ma, & nystan ne ne gemdon hwonne hie þæt eall anforlætan
sceoldan?
 57. Oþþe hwær com heora snyttro & seo orþonce glaunes,
& se þe þa gebregdnan domas demde?
 58. & seo wlitignes heora ræsta & setla, oþþe seo
manigfealde licetung heora freonda, & seo myccle menigo heora þeowa,
& seo scylfring heora leohtfata þe him beforan burnon, & ealle þa
mycclan þreatas þe him mid ferdon & embþrungon?
 62. Ealle þa syndon nu from heora eagum gewitene, & ofor
þæt næfre efngemyndige hider eft ne cumaþ, ah heora lichoman
licggað on eorðan & beoþ to duste gewordne, & þæt flæsc
afulað, & wyrmum awealleþ, & neþer afloweþ, & beoþ
gewitene from eallum heora gefogum, & þær noht elles ne wunað, buton
þæt an þæt se þe gesælig bið mæg hine sylfne be þære
bysene læran, & eac þæt gyt mare is, þæt hie sceolan æfter
þæm wlencum ece edwit þrowian, buton him seo soþe hreow gefultmige.
 70. Forðon, men ða leofestan, don we soþe hreowe & bote
ure synna, þa hwile þe we on þyssum life syn; alesan we ure saule þa
hwile þe we þæt lif & þæt weorþ on urum gewealde habban, þe
læs se deaþ ær cume, & we þonne æt somne forleosan þæt
lif & þæt weorþ, & þonne syn gelædde mid urum feondum on
ece forwyrde.
 75. Ne þearf þæs nan mon wenan þæt hine oþer mon
mæge from ecum witum alesan, gif he sylf nele his synna to bote gecyrran
ær þæm ende his lifes.
 77. Forþon we sceolon nu beon gemyndige ure saula þearfe, þa
hwile þe we moton, forþon þe æghwylc man sceal on worlde geearnian
þæt him þæt god mote to ecum medum gegangan, þæt him his freond
æfter gedeþ.
 81. Se getreowa man sceal syllan his god on þa tid þe hine
sylfne selest lyste his brucan; & þæt sceal þonne beon gedon mid
swiðe godum willan þæt man Gode deþ, þonne beoð Gode ondfenge þa
god þe him mon æfter deþ; & Drihten þonne swiþe bliþlice ealle
þa god mannum geleanað mid twyfealdre mede eces lifes.
 85. Eac we magon geþencean þæt þæt hefigre is, þæt
man mid mandædum & mid synnum him sylfum geearnige edwit, þonne mon
mid godum & soþfæstum dædum geearnige him þa ecean ræste
æfter þisse worlde; þonne sceolon we singallice gemunan þone
egesfullan domes dæg, se cumeþ nu ungeara; & we þonne beoþ
standende beforan Drihtnes þrymsetle, & anra manna gehwylc sceal
forþberan swa god swa yfel swa he ær dyde, & þonne edlean onfon be
his sylfes gewyrhtum.
 93. Þonne sceolon we nu gemunan ure nydþearfe, & geneh
geþencean emb ure saula þearfe þe læs ure deaþ urum feondum to
gefean weorþe.
 95. Men, geearnian we nu þæt ure se ytmesta dæg sy engla
gefea, & us seo upplice eadignes onfo.
 97. Gecyrron we nu to Drihtnes willan; forþon he us swyþe
mildheortlice forþlaþode, & þus cwæþ, Gecyrraþ to me, þonne
gecyrre ic to eow.
 99. He þonne gecyrde to us, þa he hider becom of his Fæder
rice, & hine ungyrede þæs godcundan mægenþrymmes, & gegyrede
hine þeowlice mid þære menniscan tydernesse.
 102. Þa he geseah þæt eal manna cynn on missenlicum gedwolum
from heora Scyppende gewitene wæron, ne forseah he hie na, ac he wiste
þæt hi wæron to deaþe gearwe.
 105. Þa gelaþode he hie to ecean life, & ealre
eaðmodnesse bysene he us on þæm manigfealdum wundrum onstealde, þe he
worhte.
 107. & þa mæstan lufan & mildheortnesse he us
gecyðde, þa he lichomlicne deaþ geþrowode & eal mancyn alesde, ge
þa þe ær wæron Godes þa gecorenan geara on helle, & a on hine
gehyhtton, & his tocymes wyscton & wilnodan þæt he hie of þæm
nearwan þeostrum alesde, swylce he us eac æt his þrowunga of deofla
onwalde alesde.
 112. Nis þæt þonne nænig man þæt þurfe þone
deopan grund þæs hatan leges & þæs heardan leges gesecean, buton
þa þe heora sylfra ræd on ofergeotolnesse Godes beboda forlætað.
 115. Hwæt we nu gehyrdon of hwylcum hugu dæle secggan be
þæm eadmodnessum & mildheortnessum, & hwæþre nis nænig man
þæt asecggan mæge þa miltsa & þa lufan, þe he wið þis
mennisce cyn gecyþde; & ne bideþ he æt us nænig oþor edlean
buton þæt we urne lichoman & ure saule swa unwemme him ageofan on
domes dæg, swa he hie ær gesceop & us ætfæste.
 121. Forþon we sceolan nu beon, þa hwile þe we on þysse
worlde wuniaþ, Godes beboda swyþe gemyndige & ure saule þearfe.
 123. & on eallum tidum secggan we him þanc ealra his miltsa
& his eaðmodnessa & his geofena þe he us forgeaf, & his noman
we sceolan weorþian mid wordum & mid dædum & mid ealle mægene
him þeowian.
 126. Þonne forgifeþ he us þæt we motan to widan feore his
þa wuldorfæstan onsyne mid sibbe sceawian, swa he sylfa cwæþ, Ic eom
þysses middangeardes lif, se þe fylgeþ me ne gæþ he on þeostro, ah
he hafaþ leoht eces lifes.
 130. Þæt is þæt wuldorfæste lif þætte englas,
& heahenglas, & heahfæderas, & witgan & ealle halige on
Drihtnes onsyne wuniaþ.
 132. Þær biþ a ece gefea buton unrotnesse, & geogoþ
buton yldo.
 133. Ne biþ þær sar ne gewinn, ne nænig uneþnes, ne
sorg ne wop, ne hungor, ne þurst, ne ece yfel.
 134. Ne þær mon his feond findeð, ne his freond
forlæteþ.
 135. Ac þær wunian mot se þa stowe geseceþ, mid engla
sibbe on ecean wuldre for urum Drihtne se leofað & rixað mid God
Fæder & mid þon Halgan Gaste abuton ende, AMEN.

END_TEXT
START_TEXT

HomU 20 (BlHom 10)
B3.4.20.
Morris 1874-80, Blickling Homily no. 10: Morris 1874-80, 107-15.



 1. Men ða leofostan, hwæt nu anra manna gehwylcne ic myngie
& lære, ge weras ge wif, ge geonge ge ealde, ge snottre ge unwise, ge
þa welegan ge þa þearfan, þæt anra gehwylc hine sylfne sceawige
& ongyte, & swa hwæt swa he on mycclum gyltum oþþe on medmycclum
gefremede, þæt he þonne hrædlice gecyrre to þam selran & to
þon soþan læcedome.
 6. Þonne magon we us God ælmihtigne mildne habban; forþon
þe Drihten wile þæt ealle men syn hale & gesunde, & to þon
soþan andgite gecyrran.
 9. Swa Dauid cwæþ, þa eaðmodan heortan & þa
forhtgendan & þa bifigendan & þa cwacigendan & þa
ondrædendan heora Scyppend, ne forhogaþ þa næfre God ne ne forsyhþ;
ah heora bena he gehyreð, þonne hie to him cleopiað & him are
biddaþ.
 13. Magon we þonne nu geseon & oncnawan & swiþe
gearelice ongeotan þæt þisses middangeardes ende swiþe neah is, &
manige frecnessa æteowde & manna wohdæda & wonessa swiþe
gemonigfealdode.
 16. & we fram dæge to oþrum geaxiað ungecyndelico witu
& ungecynelice deaþas geond þeodland to mannum cumene, & we oft
ongytaþ þæt ariseþ þeod wiþ þeode, & ungelimplico gefeoht on
wolicum dædum.
 19. & we gehyraþ oft secggan gelome worldricra manna deaþ
þe heora lif mannum leof wære, & þuhte fæger & wlitig heora
lif & wynsumlic.
 21. Swa we eac geaxiað mislice adla on manegum stowum
middangeardes, & hungras wexende.
 23. & manig yfel we geaxiaþ her on life gelomlician &
wæstmian, & nænig god awunigende & ealle worldlicu þing swiþe
synlicu; & colaþ to swiþe seo lufu þe we to urum Hælende habban
sceoldan, & þa godan weorc we anforlætaþ þe we for ure saule
hæle began sceoldan.
 27. Þas tacno þyslico syndon þe ic nu hwile big sægde be
þisse worlde earfoþnessum & fræcnessum, swa Crist sylfa his geongrum
sægde, þæt þas þing ealle geweorþan sceoldan ær þisse worlde
ende.
 31. Uton we nu efstan ealle mægene godra weorca, &
geornfulle beon Godes miltsa; nu we ongeotan magon þæt þis nealæcþ
worlde forwyrde; forþon ic myngige & manige manna gehwylcne þæt he
his agene dæda georne smeage, þæt he her on worlde for Gode rihtlice
lifge, & on gesyhþe þæs hehstan Cyninges.
 36. Syn we rummode þearfendum mannum, & earmum
ælmesgeorne, swa us God sylfa bebead þæt we soþe sibbe heoldan, &
geþwærnesse us betweonon habban.
 38. & þa men þe bearn habban læran hie þam rihtne
þeodscipe, & him tæcean lifes weg & rihtne gang to heofonum.
 40. & gif hie on ænigum dæle wolice libban heora lif, syn
hie þonne sona from heora wonessum onwende, & fram heora unrihtum
oncyrron.
 42. Þæt we þurh þæt ealle Gode lician, swa hit eallum
geleaffullum folcum beboden standeþ, næs na þam anum þe Gode sylfum
underþeodde syndon mid myclum hadum, biscopas, & cyningas, and
mæssepreostas, & heahdiaconas, ac eac soþlice hit is beboden
subdiaconum & munecum.
 47. & is eallum mannum nedþearf & nytlic þæt hie
heora fulwiht hadas wel gehealdan.
 48. Ne beo nænig man her on worldrice on his geþohte to modig,
ne on his lichoman to strang, ne niþa to georn, ne bealwes to beald, ne
bregda to full, ne inwit to leof, ne wrohtas to webgenne, ne searo to
renigenne.
 52. Ne þearf þæs nan man wenan þæt his lichama mote
oþþe mæge þa synbyrþenna on eorþscrafe gebetan.
 54. Ah he þær on moldan gemolsnaþ & þær wyrde
bideþ, hwonne se ælmihtiga God wille þisse worlde ende gewyricean, &
þonne he his byrnsweord getyhþ & þas world ealle þurhslyhþ, &
þa lichoman þurh sceoteð, & þysne middangeard tocleofeð, &
þa deadan upastandaþ, biþ þonne se flæschoma ascyred swa glæs, ne
mæg ðæs unrihtes beon awiht bedigled.
 59. Forðon we habbaþ nedþearfe þæt we to lange ne
fylgeon unwitweorcum, ac we sceolan us geearnian þa siblecan wæra Godes
& manna, & þone rihtan geleafan fæste staðelian on urum heortum
þæt he ðær wunian mæge & mote, & þær growan &
blowan.
 63. & we sceolan andettan þa soþan geleaffulnesse on urne
Drihten Hælende Crist, & on his ðone acendan Suna & on ðone
Halgan Gast, se is efnece Fæder & Sunu.
 66. & we sceolan gehyhtan on Godes þa gehalgodan cyricean
& on ða rihtgelefedan, & we sceolan gelyfan synna forlætnessa
& lichoman æristes on domos dæg.
 68. & we sceolan gelefan on þæt ece lif & on þæt
heofonlice rice þæt is gehaten eallum þe nu syndan godes wyrhtan.
 70. Þis is se rihta geleafa þe æghwylcum men gebyreð
þæt he wel gehealde & gelæste; forðon þe nan wyrhta ne mæg
god weorc wyrcean for Gode buton lufon & geleafan.
 73. & us is mycel nedþearf þæt we us sylfe geðencean
& gemunan & þonne geornost, þonne we gehyron Godes bec us beforan
reccean & rædan, & godspell secggean, & his wuldorþrymmas
mannum cyþan.
 76. Vton we þonne georne teolian þæt we æfter þon ðe
beteran syn & þe selran for ðære lare ðe we oft gehyrdon.
 78. Eala men ða leofostan, hwæt we sceolan geðencean
þæt we ne lufian to swyþe þæt þæt we forlæton sceolan, ne
þæt huru ne forlætan to swiþe þæt we ecelice habban sceolan.
 80. Geseo we nu forgeorne þæt nænig man on worlde
toðæs mycelne welan nafað, ne toðon modelico gestreon her on worlde
þæt se on medmycclum fyrste to ende ne cume, & þæt eall
forlæteð þæt him ær her on worlde wynsumlic wæs, & leofost
to agenne & to hæbbene.
 85. & se man næfre toðon leof ne bið his nehmagum &
his worldfreondum, ne heora nan hine to þæs swiþe ne lufað þæt he
sona syþþan ne sy onscungend, seoþþan se lichoma & se gast
gedælde beoþ, & þincð his neawist laþlico & unfæger.
 88. Nis þæt nan wundor; hwæt biþ hit la elles buton
flæsc seoððan se ecea dæl ofbiþ, þæt is seo sawl?
 90. Hwæt biþ la elles seo laf buton wyrma mete?
 91. Hwær beoþ þonne his welan & his wista?
 92. Hwær beoð þonne his wlencea & his anmedlan?
 92. Hwær beoþ þonne his idlan gescyrplan?
 93. Hwær beoþ ðonne þa glengeas & þa mycclan
gegyrelan þe he þone lichoman ær mid frætwode?
 95. Hwær cumaþ þonne his willan & his fyrenlustas ðe
he her on worlde beeode?
 96. Hwæt he þonne sceal mid his saule anre Gode ælmihtigum
riht agyldan, ealles þæs þe he her on worlde to wommum gefremede.
 98. Magon we nu geheran secggean be sumum welegum men &
worldricum; ahte he on þysse worlde mycelne welan & swiðe modelico
gestreon & manigfealde, & on wynsumnesse lifde.
 101. Þa gelamp him þæt his lif wearð geendod, &
færlic ende onbecom þisses lænan lifæs.
 103. Þa wæs his nehmaga sum & his worldfreonda þæt
hine swyþor lufode þonne ænig oþor man, he þa for þære
langunga & for þære geomrunga þæs oþres deaþes leng on þam
lande gewunian ne mihte.
 106. Ac he unrotmod of his cyþþe gewat & of his earde,
& on þæm lande feala wintra wunode, & him næfre seo langung ne
geteorode, ac hine swiþe gehyrde & þreade.
 108. Þa ongan hine eft langian on his cyþþe, forþon
þæt he wolde geseon eft & sceawian þa byrgenne, hwylc se wære
þe he oft ær mid wlite & mid wæstmum fægerne m geseah.
 111. Him þa tocleopodan þæs deadan ban, & þus
cwædon, Forhwon come þu hider us to sceawigenne?
 113. Nu þu miht her geseon moldan dæl & wyrmes lafe,
þær þu ær gesawe godweb mid golde gefagod.
 114. Sceawa þær nu dust & dryge ban, þær þær
þu ær gesawe æfter flæsclicre gecynde fægre leomu on to seonne.
 116. Eala þu freond & min mæg, gemyne þis & ongyt
þe sylfne, þæt þu eart nu þæt ic wæs io; & þu byst
æfter fæce þæt ic nu eom.
 118. Gemyne þis & oncnaw þæt mine welan þe ic io
hæfde syndon ealle gewitene & gedrorene, & mine herewic syndon
gebrosnode & gemolsnode.
 120. Ac onwend þe to þe sylfum & þine heortan to ræde
gecyr & geearna þæt þine bena syn Gode ælmihtigum andfenge.
 122. He þa swa geomor, & swa gnorngende, gewat from þære
dustsceawunga & hine þa onwende from ealre þisse worlde begangum, &
he ongan godes lof leornian & þæt læran, & þæt gastlice
mægen lufian; & þurh þæt geearnode him þa gife Haliges Gastes,
& eac þæs oþres saule of witum generede, & of tintregum alesde.
 127. Magon we þonne, men þa leofestan, us þis to gemyndum
habban, & þas bysene on urum heortum staþelian, þæt we ne sceolan
lufian worlde glengas to swiþe ne þysne middangeard; forþon þe þeos
world is eall forwordenlic & gedrorenlic & gebrosnodlic &
feallendlic, & þeos world is eall gewiten.
 132. Uton we þonne geornlice geþencean & oncnawan be
þyses middangeardes fruman, þa he ærest gesceapen wæs, þa wæs he
ealre fægernesse full, & he wæs blowende on him sylfum on swyþe
manigfealdre wynsumnesse, & on þa tid wæs mannum leof ofor eorþan,
& halwende & heal smyltnes wæs ofor eorþan, & sibba
genihtsumnes, & tuddres æþelnes.
 138. & þes middangeard wæs on þa tid toþon fæger
& toþon wynsumlic, þæt he teah men to him þurh his wlite &
þurh his fægernesse & wynsumnesse fram þon ælmihtegan Gode; &
þa he þus fæger wæs & þus wynsum, þa wisnode he on Cristes
haligra heortum, & is nu on urum heortum blowende swa hit gedafen is.
 143. Nu is æghwonon hream & wop, nu is heaf æghwonon,
& sibbe tolesnes, nu is æghwonon yfel & slege, & æghwonon
þes middangeard flyhþ from us mid mycelre biternesse, & we him fleondum
fylgeaþ & hine feallendne lufiaþ.
 147. Hwæt we on þam gecnawan magon þæt þeos world is
scyndende & heononweard.
 148. Uton we þonne þæs geþencean, þa hwile þe we magon
and/ moton, þæt we us georne to gode þydon.
 149. Uton urum Drihtne hyran georne, & him þancas secggan
ealra his geofena, & ealra his miltsa, & ealra his eaðmodnessa &
fremsumnessa þe he wiþ us æfre gecyþde, þæm heofonlican Cininge
þe leofað & rixaþ on worlda world aa buton ende on ecnesse, AMEN.

END_TEXT
START_TEXT

HomU 21 (Nap 1)
B3.4.21.
Napier 1883, no. 1: Napier 1-5.



 1. Adam se æresta man wæs gesceapen on neorxnawonge and for
his sylfes synnum þanan adræfed on þas wræcworuld and on eall þa
earfeðu, þe we for his synnum and ure sylfra siððan drugon, and he ða
syððan þa gefean þæs heofonlican eðles, þe he ær sceawode,
þanonforð geseon ne mihte.
 6. Ða þa he on neorxnawonge wæs, he wæs mid heortan
clænnesse and mid heofenlicre gesyhðe eadigra engla gefera and godes word
gehyrde; ac eft, þa he hider adræfed wæs fram þæm modes leohte,
þe he mid gefylled wæs ær, he wearð myccles syððan lange
benumen.
 11. We þa syðþan of ðæs ylcan mannes flæsce on þas
wræclican woruld acende wurdon, and we ða geacsodon be þam heofonlican
eðle, and we geacsodon his geceasterwaran beon godes englas, and we geacsodon
þæra engla geferan beon þa gastas soðfæstra and fulfremedra manna.
 16. Ac flæsclice men, forðon þe hy þa ungesynelican ne
magon angytan, heo þonne tweogað, hwæþer hit soð sy, þe ne sy,
þæt hi mid lichamlicum eagum ne geseoð.
 19. Ac Adam se æresta man ne þorfte he na tweogan, þeah ðe
he ut adrifen wære of neorxnawonges gefean, and ðeah he hit ne gesawe,
þa he gemunde swaðeah þæt ylce, þæt he ær geseah, and þæt
he ær anforlet.
 22. Ac ða syððan, þa þe he gestrynde, þa hit ne
gemundan, ac þeh hy gelyfdan be his segene, þe hit ær geseah,
untweogendlicor, þonne þa heora segene eft gelyfdon, þe æfter heom
acende wæron.
 26. And syððan æghwylc fæder þeh sæde his suna, and
ðone æftran aa tweode ma, þonne þæne ærran, forðon heora
nænig þæron wæs ægþer ge mid saule ge mid lichoman, swa swa
Adam wæs.
 29. Ac we synd þam gelicost gescapene on þisse worulde, þe
sum cyning hate sum forworht wif don on carcern, and þæt sy bearneacen,
and heo þonne cenne cniht, and se þonne sy ðær afeded, oð he sy
twentigwintre oððe gyt yldra.
 34. Hwæt, he þonne naht oðres ne wat, butan þæt he
þærinne geseah.
 35. Ðeah ðe his modor him secge, þæt heo gesawe sunnan and
monan, steorran and streamas, muntas and feldas, fleotende fixas and fleogende
fugelas and yrnende hors, wyrmas and wildeor and eal, þæt we geseoð, ic
wat, þæt hine wile tweogan, hwæðer heo him soð secge.
 40. And, gyf se cniht oþerne þærinne gestryneð and
ðæm segeð, þæt he sylf ne gesawe, ac his modor him sæde,
þæt heo hit eall sylf gesawe, he þonne gyt swyðor tweod, þonne se
ærra.
 43. Hu, ne mæg se cyning þonne þæne tweon eaðe
gebetan?
 44. Onlucan þæs carcernes duru: þonne magan hy þæt eall
geseon, þæt him ær gesæd wæs.
 46. Ðæt is þonne þæm gelicost, þe we nu on carcerne
syn betynede on þisse worulde, and eft þonne se gast wyrd ut of ðam
lichoman alæd, þe he nu mid befangen is, þonne bið us gesawen,
þæt us ær gesæd wæs, þeah þe we hit nu geortrywan, forðy
þe we hit geseon ne magon.
 51. Ac ealles to lytel andgyt bið þeah on ðæs mannes
heortan, þe nele soðes gelyfan, þeh he sylf his agenum eagum eal ne
gesawe, þæt soðes is geworden.
 53. La, hwæt byð betweonan mannes and nytenes andgyte, gyf he
nat ne witan nele, butan þæt he on starað?
 55. Ac se byð wita, se ðe soð asmeað, and se ðe fela wat
þæs, þe ær wæs and æfter gewurðan sceal.
 57. And swutule eac mæg gecnawan be mistlican tacnan, se þe
wile soð witan, þæt þa habbað god lean æfter heora liffæce,
þa ðe wisdomes gymað þa hwile, þe hy libbað, and þa ðe gode
hyrað and godes lage healdað and soþes gelyfað and georne þæt
smeageað.
 62. And sylfe we gesawon þæs swutele bysene: we gesawan for
oft æt sumra þæra byrgenan, þe gode wel gecwemdan, manege gefettan
lichamlice hæle, and þær wurdan hale, þe ær wæran limmlaman,
þæs þe we sylfe wistan ful georne; blinde gefettan, þæt hy locedan
brade, and halte wurdan hale, and mistlice gebrocade hæle geforan æt
halgra manna banan.
 68. Be þam man mæg gecnawan and be ma þinga, þæt
þær syndan mihta, mærþa and myrhþa, þær ða motan wun an
æfter heora liffæce, þe godes willan wyrcað and wisdomes gymað þa
hwile, þe hy libbað.
 72. Ac þa beoð adwealde and þurh deofol beswicene, þe
þæs ne gelyfað, ac wenað, þæt se man scyle deadlice swyltan, efne
swa nyten, and syþþan ne þolian ne yrmðe ne myrhðe, ne ænig lean
habban þæs, ðe he worhte on lifes fæce þa hwile, þe he mehte.
 76. Ac soþ is, þæt ic secge: of eorþan gewurdan ærest
geworhte þa, ðe we sylfe ealle of coman, and to eorþan we scylan ealle
geweorþan and syþþan habban swa ece wite aa butan ende, swa ece blisse,
swa hwæþer we on life æror geearnedon.
 81. God ure helpe, amen.

END_TEXT
START_TEXT

HomU 22 (Nap 23)
B3.4.22.
Napier 1883, no. 23 (parts): 'To eallum folce': Napier 116-19.



 1. Utan gelæstan ælce geare ure sulhælmessan fiftene niht
on ufan eastran and ure geoguðe teoþunge be pentecosten and ure
eorðwæstma be emnihte oððe huru be ealra halgena mæssan, and seo
ælc heorðpening agifen be Petres mæssedæg to ðam biscopstole
ælce geare and ciricsceattas to Martinus mæssan and leohtgesceot þreowa
on geare: ærest healfpeningwurð wexes to candelmæssan and eft on
easteræfen and þriddan siðe to ealra halgena mæssan.
 9. And healde man ælces sunnandæges freolsunge fram
sæternesdæges none oð monandæges lihtincge and ælcne oðerne
mæssedæg, swa he beboden beo.
 11. Sunnandaga cypincge we forbeodað eac eornostlice and ælc
folcgemot, butan hit for mycelre nydþearfe sy.
 13. And þæt man ælc beboden fæsten healde, sy hit
ymbrenfæsten, sy hit lenctenfæsten, sy hit elles oðer fæsten, mid
ealre geornfulnesse.
 16. And to Sancta Marian mæssan ælcere and to ælces
apostoles mæssan fæsten, butan <foreign>Philippi et Jacobi</foreign> we ne beodað nan
fæsten for ðam easterlican freolse; and ælces frigedæges fæsten,
butan hit freols sy.
 20. And we forbeodað ordal and aðas freolsdagum and ymbrendagum
and lenctendagum and rihtfæstendagum and fram <foreign>aduentum domini</foreign> oð
<foreign>octabas epiphanie</foreign> and fram <foreign>septuagessima</foreign> oð fiftene niht ofer eastran.
 23. And beo on þam halgan tidan, eallswa hit riht is, eallum
cristenum mannum sib and som gemæne, and ælc sacu getwæmed.
 26. And eac we lærað, þæt cristenra manna gehwylc
understande, þæt he æfter forðsiðe butan sawulsceatte ne licge on
mynstre, ac gelæste man a þone sawelsceat æt openum pytte.
 29. We biddað for godes lufan, þæt ælc cristen man
understande georne his agene þearfe, forðam ealle we scylon ænne timan
gebidan, þonne us wære leofre, þonne eall, þæt on middanearde is,
þær we a worhtan þa hwile, þe we mihton, georne godes willan; ac
þonne we scylan habban anfeald lean þæs, þe we on life ær
geearnoden.
 35. Utan beon arfulle fæder and meder and beon on gebyrge earmum
wudewum and steopcildum and helpan georne earmum mannum, ælþeodigum and
utan cymenum.
 38. Utan hlywan ofcalene and wæfan nacode and syllan mete þam
gehingredum and drenc þam ofþyrstum.
 40. Utan frefrian ahwænede and hyrtan ormode, alysan gehæfte,
gif us to ðam gehagie; and seoce geneosian and forðferede þearfan
mildheortlice cestian and syððan bebyrian.
 43. Se ðe þus deð, he deð him sylfum micle þearfe.

END_TEXT
START_TEXT

HomU 23 (Nap 24)
B3.4.23.
Napier 1883, no. 24 (parts): 'To folce': Napier 122, lines 4-10.



 1. Utan don, swa us mycel þearf is, habban us a on gemynde þone
timan, þe us toweard is.
 2. Ðonne se earma lichama and seo sawel hi todælað, þonne
us forlætað ealle ure weoruldfreond and nede scylon: ne magon hy us
þonne ænige gode, ac bið æt gode anum gelang eal, hwæt we gefaran
scylon.
 6. Him symle sy lof and wuldor in ealra worulda woruld a butan
ende, amen.

END_TEXT
START_TEXT

HomU 24 (Nap 25)
B3.4.24.
Napier 1883, no. 25 (parts): 'To folce': Napier 122-4.



 1. To folce.
 2. Leofan men, understandað ærest, hu mycel þearf is
cristenum mannum, þæt hy heora fulluhtes gescad witan, and þæt hy
rihtne geleafan cunnan and ðæne fæstrædlice healdan.
 5. Forðam nah ænig man mid rihte to fullianne hæþenne
man, gyf he ylde and andgyt hæfð, þæt he geleornian mæg, hwæt
fulluht mæne, and hwæt riht geleafa sy, ær þam byre, þe he wite
eal, hwæt hit behealde; ac syððan he bið fulluhtes wel wyrðe,
syððan he mid rihtan geleafan hit wel understandeð.
 10. Ðonne agan þa micle þearfe, þe on geogoðe gefullode
weorþað, þæt hi georne leornian, þæt hy heora fulluhtes gescad
witan, syðþan hy ða ylde and þæt andgyt habbað, þæt hy
leornian magan.
 14. Forðam se man, þe ne can þæs gescad, he ne færð
naht, butan he geleornige, þæt he cunne his cristendom witan.
 16. Ac þæt bið cristenes mannes þearf, þæt he smeage
aa ymbe cristendom georne and acsie georne, hwæt him sy to donne and hwæt
to forganne, and smeage gelome, hu þeos woruld ærest gewurde, and swa
forð, þæt he wite, hu Crist to mannum come, and eal, hwæt he on life
adreah for ure þearfe, and hu he for us deað þrowode, and hu he of
deaðe aras, and hu he to heofonum astah, and hu he þanan eft to ðam
miclum dome cymð, þe we ealle to sculon.
 24. On þam dome witodlice he eowað us his blodian sidan and his
þyrlan handa and ðæne þyrnenan helm and ða sylfan rode, þe he for
ure neode on ahangen wæs, and wile þonne anrædlice witan æt us, hu
we him þæt geleanodon, and hu we urne cristendom gehealden habban.
 29. Wel þam þonne, þe hyne wel gehealden hæfð, and wa
ðam þonne, þe his ær nolde giman, swa swa he sceolde.
 31. Ac utan don, swa us mycel þearf is, habban æfre fulne hiht
on god ælmihtigne and rihtne geleafan and lufian hine ofer ealle oþre
þincg and his wyllan wyrcan, swa we geornost magon, þonne habbað we
heofonan rice a buton ænde, amen.

END_TEXT
START_TEXT

HomU 25 (Nap 27)
B3.4.25.
Napier 1883, no. 27: 'To eallum folce': Napier 128-30.



 1. To eallum folce.
 2. Eala leofan men, understandað, þæt soð is, hit wæs
nu fela geara, þæt on þisse þeode rixode unrihta fela, and we eac
forðam habbað fela bersta and bismra gebiden, and gif we ænige bote
gebidan sculon, þonne mote we þæs to gode earnian bet, þonne we ær
þisum didon.
 7. Forðam ær þisum wæs gehwar swicdom swiðra, þonne
wisdom, and þuhte hwilum wisost, se þe wæs swicolast and se þe
litelicost cuðe leaslice hiwian unsoð to soðe and undom deman oðrum to
hynðe.
 10. Ne bearh nu for oft gesib þam sibban þe ma, þe fremdan,
ne fæder his bearne ne hwilum bearn his agenum fæder, ne broðor
oðrum; ne ure ænig his lif ne fadode, swa swa he scolde.
 14. And þi is þisse ðeode fela hearma onsæge.
 14. Ne dohte hit ær þisum inne ne ute, ac wæs here and
hungor, bryne and blodgite on gewelhwilcan ende oft and gelome; and us stalu
and cwalu, hol and hete and ripera reaflac derede swiðe þearle, and us
unwidera for oft weoldon unwæstma.
 19. Forþam on þisum earde wæs, swa hit þincan mæg,
unrihta fela and tealte getriwða æghwar mid mannum.
 21. Fela syn forsworene and swiðe forlogene and wed eac abrocene
oft and gelome; and þæt is gesyne on þisse þeode, þæt us godes
irre hetelice on sit, gecnawe, se þe cunne.
 24. Ac uton don, swa us þearf is, beon ymbe þa bote, geswican
unrihtes and gebugan to rihte, þonne geearnige we, gif we þæt willað,
sona godes mildse.
 27. Uton helpan ure silfra þa hwile, þe we magon and motan,
þi læs we forwurðan, þonne we læst wenan.
 28. La leofan men, hwæt, we ful georne witan, þæt nu fela
geara men na ne rohton for oft, hwæt hi worhton.
 30. Ac wearð þes ðeodscipe swiðe forsingod þurh
morðdæda and þurh mandæda, þurh stala and ðurh strutunga, þurh
gitsunge and þurh gifernessa, þurh mansilena and þurh fela misdæda,
ðurh manslihtas and þurh mægslihtas, þurh hlafordswicas and þurh
searocræftas, þurh swicdomas and þurh undomas, þurh hadbricas and
ðurh æwbricas, þurh siblegera and þurh mistlice forligru.
 37. And eac syn þurh aðbricas and þurh wedbricas forloren and
forlogen ma, þonne scolde.
 39. Ac uton geswican georne unrihtes and wið god þingian, swa
we geornost magon: he us gefilste þurh his mildheortnesse, swa his willa sy,
amen.

END_TEXT
START_TEXT

HomU 26 (Nap 29)
B3.4.26.
Napier 1883, no. 29: Napier 134-43.



 1. Her is halwendlic lar and ðearflic læwedum mannum, þe
þæt læden ne cunnon.
 3. Men ða leofestan, gehyrað, hwæt us halige bec beodað,
þæt we for godes lufan and for his ege ure lif rihtlice libban and mid
eaðmedum urum drihtne hyron and urne cristendom and ure fulluht wel healdon,
þæt ure æda beon gode gecweme, and we mid eadmedum urum scrifte ure
synna andetton and georne betan mid fæstene and mid ælmessan and mid
ciriclicre socne and mid geornfulnesse godes beboda and ure lareowa.
 10. And uton eallon mægne us scyldan wið ofermodignesse,
forðam þe hy awurpon iu englas of heofonum, and hi wurdon þærrihtes to
deoflum forsceapene.
 13. Forði is ælcum men oferþearf, þæt he him georne
wið þone leahter gebeorge, þe læs þe him beo forwyrned his sawle
reste on domes dæg.
 15. And utan don, swa us mycel þearf ys, forbugan geornlice þa
synleahtras, þe us forbodene synd, þæt is unrihthæmed and
ærætas and oferdruncennessa and idel gylp and stala and reaflac and
leasunga and mæne aþas and lyblac and ealle þa unþeawas, þe deoflu
on mancynn gebringað.
 21. We halsiað eow and beodað, þæt ge god lufian and him
eallunga gehyrsume beon, forðam us ys neod, þæt we eow rihtlice
tæcon, and eow ys oferþearf, þæt ge hit rihtlice healdon, and
þæt eow næfre se deofol to ðam beswican mote, ne þæt ge næfre
huru ne læton ænige synne ungeandet, þæra þe ge æfre geworht
hæbbon, ne sy heo næfre to ðam mycel ne to þam lytel, ne heo næfre
ne þince eow to þan hefig ne to ðan uneaðelic ne to ðam fracodlic,
þæt ge æfre læton ænig ðing ungeandett.
 30. Utan nu, leofan men, geþencan þone nacodan lichoman, þe
we on ðas woruld brohton, þæt we hine sceolon eft ealswa nacodne
alæton, butan we þe geornlicor nu us sylfe mid godum dædum bewreon þa
hwyle, þe he us þyses geswincfullan lifes geunnan wille.
 34. And uton geþencan, þæt us ys uncuð seo tid and se
dæg, þe we sceolon þas lænan woruld forlæton and to godes dome
gelædde beon, and sceolon þær ðonne mid ure sawle riht agyldan ealra
þinga gehwylces, þæs ðe we ær mid urum lichoman on uron life
gefremedon.
 39. Ðonne ne bið nan þing, þæs þe we æfre
gefremedon godes oððe yfeles, godes ælmihtiges eagum bedihlod.
 41. Forðam we biddað eow and beodað on godes naman and on his
haligra, þæt ge beorgan eow wið þone egefullan godes dom and ealle
eowre synna andetton, þæt ðe ge æfre gefremedon ofer godes willan and
of eowre sawle þearfe geworhton gewealdes oððe ungewealdes, þæt se
deofol eow nage naht on to bestelenne on þam ytemestan dæge eowres lifes
ungeandettes ne on þam egeslican domes dæge.
 49. Selre us ic mycele and ðearflicre, þæt we ure gyltas
andetton anum men her on life, þonne we sceolon eft on þam dome þrowian
sceame beforan gode on his dome and beforan eallum heofonwarum and eorðwarum
and helwarum.
 53. Ðær nan man ne mæg nænig ðing forhelan ne
bediglian, ac ðær sceal æghwylc man onfon þam rihtan dome his agenra
gewyrhta, swa godes, swa yfeles, swa he her on worulde ær geearnode, swa
wrace, swa ece wite, swa ece lif mid gode on heofonum.
 57. Uton geþencan, to hwam þa gewurdan, þe beforan us
wæron, and to hwam we gewurðan sceolon.
 59. And gyf hwylc man sy, þæt ne cunne his <foreign>pater noster</foreign> and
his credan, beo he swyðe geornlice embe, þæt he hit leornige, forðam
nan man ne mæg him sylfum rihtlice to his drihtne his þearfe geærndian,
buton he cunne <foreign>pater noster</foreign> and credan.
 64. And fæstað eower lenctenfæsten rihtlice to nones ælc
man, þe beo ofer <foreign>xii</foreign> wintre, and ða feower ymbrenu on twelf monðum,
þe eow rihtlice asette synd, and ðæra haligra martyra mæsseæfenas,
þe for Cristes lufon martyrdom þrowedon and man eallum folce to healicum
freolse byt.
 69. And we cyþað eow, þæt god ælmihtig cwæð his
agenum muðe, þæt nan man ne mot abyrgean nanes cynnes blodes, ne fugeles
ne nytenes, þe eow alyfed ys þæt flæsc to nyttienne; ælc
þæra, þe abyrgð blodes ofer godes bebod, sceal forwurðan on
ecnysse.
 73. Nu, leofan menn, uton don, swa man us bit and lærð,
geþencan, hu feallendlic and hu lænendlic and hu hreohlic þeos woruld
ys.
 76. Uton don, swa us mycel þearf ys, ondrædon us þone
micclan dom and ða micclan wita, þe þær beoð þam earmsceapenan for
heora ærdædum gegearwode; and hu egeslice and hu andryslice se healica
cyningc þær gedemeð anra gehwylcum for ærdædum; and hwylce þa
forebeacn beoð, þe Cristes cyme cyþað on eorðan.
 82. Eall eorðe bifað, and ealle duna dreosað and hreosað,
and ða beorgas bugað and myltað, and se egeslica sweg ungerydre sæs,
and ðær þonne ealra manna mod myclum bið gedrefed, and eall upheofon
bið sweart and gesworcen and swyðe geþuhsod, deorc and dimhiw and dwolma
sweart.
 87. Ðonne ahreosað ealle steorran nyðer, and seo sunne
forswyrcð sona on morgen, and se mona næfð nane lihtincge.
 89. And ðonne cumað hider adune of heofonum deað beacnigende
tacn and bregað þa earman; þonne cumað ealle engla þreatas, stiðe
astyrode standað abutan, eall engla werod ecne embtrymmað þone mæran
kyning mihte and ðrymme.
 93. Sit þonne se mæra heofonlica dema on his heahsettle helme
gewurþod; and we beoð him þonne færinga beforan brohte æghwanon
cumene to his ansyne, and ðær sceal ælc underfon dom be his dædum.
 97. Nu, leofan men, uton habban us on mycelum gemynde, hu mycel se
broga bið ætforan godes domsetle, þonne ðær stent ealra hergea
mæst heortleas and earh, amasod and amarod, mihtleas and afæred.
 100. Þonne bið gebann mycel þyder aboden, eall Adames cynn
eorðbugjendra, þe on foldan wearð æfre gefeded, oððe modor
gebær to manlican, oððe þa ðe wæron oððe woldon beon oððe
towearde geteald wæron awiht.
 104. Þær swutelað ælc cild, hwa hit formyrðrode.
 105. Þær beoð þonne ealra manna digle geþancas geopenode
on þære dægtide.
 106. Eall, þæt seo heorte hearmes geðohte oððe seo tunge
to teonan geclypode oððe mannes hand man gefremode on þystrum healum
þissere worulde: eall, þæt he forsceamode her on life, þæt he
ænigum men geypte oððe gecydde, þæt bið þonne þær eallum
open ætsomne unbehelendlice, þæt man ær her lange hæl.
 112. And eac þonne bið gefylled eall uplic lyft ætrenum
lige, færð þæt fyr ofer eall, ne byð þær nan wiðersteall; ne
nan man næfð þæra mihta, þæt ðær ænige wyrne do, þonne
se fyrena lig byrnð and braslað read and reðe and efsteð, hu he
synfullum susle gefremme.
 117. Þonne nele ne wrecenda lig and se deoflica bryne ænine
forbugan, buton he æror beo her afeormod and ðonne þyder cume þearle
aclænsod.
 119. Ðonne of fela þeodum folc ormætlice mycel hyra synnigan
breost swyðe beatað forhte mid fystum for heora synlustum.
 122. Þær beoð þonne þearfan and ðeodcyningas, earme
and eadige ealle afærede.
 123. Ðær hæfð ane lage se earma and se eadiga, forðon
hi ealle habbað ege þone mæstan.
 125. Nu we magon sylfe þus to urum lichaman sprecan: hwæt dest
þu, la flæsc, oððe hwæt drihst þu nu?
 126. Hwæt miht þu on þa tid þearfe wepan?
 127. Wa ðe nu, ðu þe þeowast ðissere worulde and her on
galnysse leofast.
 128. Hwi ne forhttast þu ðe fyrene egesan and þe sylfum
ondrætst swiðlice witu, þa drihten geo deoflum geworhte, awyrgedum
gastum, womma to leanes?
 131. Ne mæg nan eorðlic man eall areccan þa earmlican witu
and ða fulan stowa on þære grimman susle on helle.
 133. Ðær synd sorhlice tosomne gemencged se þrosmiga lig and
se þrece gycela, swiðe hat and ceald helle to middes.
 135. Hwylon þær eagan ungemetum wepað for þæs ofnes
bryne, hwylon eac þa teð for mycclum cyle manna þær gnyrrað.
 137. Ðuss atelic gewrixl þa earmsceapenan men on worulda woruld
wendað þærinne on forsworcennesse sweartes þrosmes and ðæs
weallendan pices weana to leanes.
 140. Ne byð þær nan stefn gehyred, buton stearc and heard
wop and wanung for wohdædum.
 142. Ne byð þær ansyn gesewen ænigre wihte, buton
þæra deofla, þe cwylmað þa earman.
 143. Ne byð þær aht inne, buton lig and cyle and laðlic
fulnes, ne hi mid heora nosum ne magon naht elles gestincan, buton unstenca
ormætnessa.
 146. Ðær beoð þa waniendan weleras afylde ligspiwelum
bryne on þam hellican fyre, and hi wælgrimme wyrmas slitað, and heora
ban gnagað byrnendum toðum.
 149. Ne bið þær leohtes an lytel spearca, þam earmum
ænig frofer; ne arfæstnys ne sibb ne hopa ne ænig gladung.
 151. Flyhð se frofur aweg, ne byð þær fultum nan, þæt
wið þa biteran þing gebeorh mæge gefremman.
 153. Ne byð þær ansyn gemett ænigre blisse, ac þær
bið angryslic ege and fyrhto, sarig mod and swiðlic gristbitung; þær
beoð ealle unrotnyssa, adl and yrre and æmelnys; and ðær synnige eac
sawla on lige and on blindum scræfe byrnað and yrnað.
 157. Ðonne beoð ealle agene þing þissere worlde, þæt
leof wæs ær, hit byð lað þonne, and þæt werige mod wendað
þa gyltas swyðe mid sorge and mid sare.
 160. Ac se byð gesælig and ofersælig, se ðe mid gesyntum
swylce cwyldas and witu mæg wel forbugan and ðonne mot habban heofonan
rice, þæt is hihta mæst.
 163. Þær niht ne genimð næfre þurh þystru þæs
heofonlican leohtes sciman, ne cymð þær sorh ne sar ne ænig geswinc
ne hungor ne ðurst ne hefelic slæp, ne byð þær fefor ne adl ne
færlic cwyld ne nanes liges gebrasll ne se laðlica cyle.
 167. Nis ðær hryre ne caru ne hreoge tintregu.
 168. Ne byð þær liget ne laðlic storm ne winter ne cyle ne
þunor.
 169. Ne byð þær wædl ne lyre ne deaðes gryre ne yrmð
ne angsumnys ne ænig gnornung.
 171. Ac þær is ece wuldor and wyrðmynt and ece lif betweox
heahfæderum and haligum witegum.
 173. Nu, leofan men, hwa is æfre, þæt hæbbe swa hearde
heortan, þæt he ne mæge him ondrædon þa toweardan witu?
 175. Hwæt is us la selre, þonne we ealne weg ure synna beton
and hi mid ælmessan georne alyson, forðam þe þeos woruld ateorað and
ealle þa þing, þe on hyre syndon?
 179. Sum halig man wæs gelæd on gesyhðe; þa geseah he
sume earme sawle ut fundigende of hyre lichaman, ac heo ne dorste ut gan,
forðam þe heo geseah þa awyrgedan gastas beforan hyre standan.
 182. Ða cwæð an þæra deofla to hyre: hwæt is þin
þriding?
 183. Hwi nelt ðu ut gan?
 184. Wen ys, þæt Michael se heahencgel cume mid engla
þreatum and wyle þe geniman of us.
 185. Ða andwyrde sum oðer deofol and cwæð: nese, ic wat
ealle hyre weorc, and ic wæs dæges and nihtes mid hyre and hi bewiste,
and heo a ful georne hlyste minre lare and georne fyligde.
 189. Seo earme sawul beseah uppan þone deofol and earmlice
clypode: wa me earmre, þæt ic æfre geboren sceolde wurðan, oððe
þæt ic æfre sceolde niman eardungstowe on þis fulestan and on þis
wyrstan lichaman, þe wæs a nymende earmra manna æhta on unriht.
 194. Eala þu earma lichama and wurma mete, a þu wunne æfter
eorðlicum welum, and a ðu geglengdest þe mid eorðlicum hræglum and
forgeate me.
 196. Þonne ðu wære glæd and reod and godes hiwes, þonne
wæs ic blac and swyðe unrot; þonne þu smercodest and hloge, þonne
weop ic biterlice.
 199. Eala þu earma lichama, nu þu scealt gewurðan to fulan
hræwe and wyrmum to mete; and ic mid sare and mid geomerunge sceal to helle
beon gelæd.
 202. Se lichama ongan þa swætan and mislic hiw bredan.
 203. And se deofol hludre stefne clypode and cwæð: stingað
stranglic sar on his eagan, forðam, swa hwæt swa he unrihtes geseah,
þæt wæs eall sylfwilles.
 205. Stingað hine scearplice on þone muð, forði, swa
hwæt swa hine lyste etan oððe drincan oððe on unnyt sprecan, eall he
hit aræfnode.
 208. Stingað hine mid sorhlicum sare on his heortan, forðam
þe on hyre ne wunode arfæstnys ne mildheortnys ne godes lufu.
 210. Ða deoflu feredon þa earman sawle þa to þystrum; þa
geseah heo be þam wege mycele beorhtnyssa; þa axode heo þa deoflu, þe
hi læddon, hwæt seo beorhtnys wære.
 213. Hi cwædon: ne ongytst ðu, þæt hit ys heofonan rices
gefea, þanon þu wære ær cumen to þinum lichaman, þe þu on
eorðan on wunodest?
 216. Nu ðu færst þurh þa beorhtan wegas, ac ðu næfst
þær nane wununge.
 217. Nu ðu gehyrst engla þreatas, and ðu gesihst ealra
haligra beorhtnessa, and ðu næfst þær nane gemanan.
 219. Heo ongan þa wependre stefne cweþan: wa me earmre,
þæt ic æfre middaneardes leoht geseon sceolde, and þæt ic swa
mycele beorhtnesse forlætan sceolde.
 222. Ða deoflu hi ða læddon and bescuton hi anum fyrenan
dracan innan þone muð, and he hi þærrihte forswealh and eft aspaw on
þa hatostan brynas hellewites.
 225. Uton nu, leofan men, gebeorgan us wið swilce eardungstowe
and wendon anrædlice to urum drihtne and forlætan ælc unriht and don
to gode, lochwæt we magon.
 228. And uton onettan and efstan, þæt we mid eallum haligum
mægnum magon and motan þa deoflican searwa on þisum life oferwinnan, and
þæt we on ðam toweardan life glædlice geblission mid urum ecan
drihtne.
 231. We sceolon gewilnian symle þæs ecan lifes, forðam þe
on þam life syndon gode dagas, ne swaþeah manega dagas, ac an, se ne
geendað næfre.
 234. Ðeah þe hwa wylle her on life habban gode dagas, he ne
mæg hi her findan, þeah ðe he si welig for worulde, forðan þe he
bið oððe untrum oððe hohfull, oððe his freond him ætfeallað,
oððe his feoh him ætbyrst, oððe sum oðer ungelimp on þisum life
him becymð, and þærtoeacan he him ondræt his deaðes symble.
 240. Uton wendan us to urum drihtne, he us wyle mildelice underfon,
gyf we wyllað on his naman ure synna andettan and ælces unrihtes geswican
and ure misdæde betan, swa ure scriftas us tæcon.
 243. And uton biddan urne drihten for his myclan mildheortnesse and
for ealra his halgena lufon and geearnunga, þæt he gemiltsige us
synnfullum and ure mod to his willan gestrangie and us on þisre worulde to
his willan gehealde and æfter þissere worulde reste forgyfe and us
næfre of ðisere worulde ne forlæte, ær we þurh his mildheortnesse
forgyfennesse habban ealles þæs, þe we æfre ongean his mæran
willan geworhton on worde oððe on weorce oððe on geðance.
 252. Heofonan heahcyning and ealles middaneardes alysend, gemiltsa
us synfullum, swa swa ðin milda wylla sy, and geunne us, þæt we moton
geearnian mid fæstum geleafan and mid fæstenum and mid ælmesdædum
and mid oðrum godum weorcum, þæt we moton becuman to þære ecan
reste.
 257. Ðær is ece leoht buton þystrum; nis ðær adles
granung, ac þær is geogoð butan ylde; þær is ece lif butan
ateorunge and ece gefea butan ælcum ende.
 260. Ne bið þær unrotnes æfter gefean, ac þær
ðurhwunað aa seo ece bliss; ne byð þær hungor ne þurst ne ænig
gewinn, ac þær byð seo ece rest, and haligra symbelnys þær
þurhwunað a butan ende.
 263. Uton we nu hine mid eallum mægne and mid eallum mode
lufian, þonne gearað he us æt þam dome.
 265. Si him wuldor and lof a butan ende on ecnysse, amen.

END_TEXT
START_TEXT

HomU 27 (Nap 30)
B3.4.27.
Napier 1883, no. 30: 'Be rihtan cristendome': Napier 143-52.



 1. Be rihtan cristendome.
 2. Mycel is nydþearf cristenum mannum, þæt hi heora
cristendom rihtlice healdan and Cristes cyrican æghwar georne griðian and
friðian.
 4. Ealle we habbað ænne heofonlicne fæder, þæt is god
sylfa, and þæt we swuteliað swa oft, swa we oftost <foreign>pater noster</foreign>
singað.
 6. And ealle we habbað ane gastlice modor, seo is <foreign>ecclesia</foreign>
genamod, þæt is godes cyrice; and ða we sculon æfre lufian and
weorðian and hy gelomlice secan us sylfum to þearfe and næfre hyre
derian wordes ne weorces.
 10. Forðam ælc þæra byð godes sylfes feond, þe bið
godes cyrcena feond and ðe godes cyrcena riht wanað oððe wyrdeð,
eallswa hit awriten is: <foreign>inimicus enim Cristi efficitur omnis, qui
ecclesiasticas res usurpare iniuste conatur</foreign>.
 14. Ac utan don, swa us þearf is, utan god lufian and godes
cyrcan weorðian and werian and godes lagum fyligean and ealle ure wisan
rædlice fadian.
 17. And ðonne is ærest ræda fyrmest, þæt manna gehwylc
ofer ealle oðre ðing ænne god lufie and ænne geleafan anrædlice
hæbbe on þæne, þe us ealle ærest geworhte and mid deorwyrðum
ceape eft us gebohte.
 21. And riht is, þæt manna gehwylc oðrum beode þæt
riht, þæt he wille, þæt man him beode.
 23. And eac we agan þearfe, þæt we geornlice smeagean on
æghwylce wisan, hu we symle magan godes agene beboda rihtlicost healdan, and
eall þæt gelæstan, þæt þæt we behetan, þa we fulluht
underfengan, oððon þa, ðe æt fulluht ure forespecan wæron.
 27. Ðæt is þonne ærest þæt, þæt man behateð,
þonne man fulluhtes gyrneð, þæt man aa wile deofol ascunian and his
unlara georne forbugan and ealle his unlaga symle aweorpan and ecelice
wiðsacan ealles his gemanan.
 31. And manisiðes sona þæræfter mid rihtan geleafan
soðlice swutelað, þæt man þananforð aa wile on ænne god æfre
gelyfan and ofer ealle oðre þing hine a lufian and æfre his larum
geornlice fyligean and his agene beboda rihtlice healdan.
 35. And þonne bið þæt fulluht, swylce hit wedd sy ealra
þæra worda and ealles þæs behates, gehealde, se ðe wylle.
 38. And soð is, þæt ic secge, englas beweardiað
þananforð æfre manna gehwylcne, hu he gelæste æfter his fulluhte
þæt, þæt man behet ær, þa man fulluhtes gyrnde.
 40. Utan þæt geþencan oft and gelome and georne gelæstan
þæt, þæt we behetan, and utan word and weorc rihtlice fadian and ure
ingeðanc clænsian georne and að and wed wærlice healdan and gelome
understandan þæne myclan dom, þe we ealle to sculon, and beorgan us
georne wið þæne weallendan bryne hellewites and geearnian us þa
mærða and ða myrhða, þe god hæfð gegearwod þam, ðe his
wyllan on worulde gewyrcað, amen.
 49. Uton eac symle geþencan on urum mode, hu se eall wealdenda
drihten þurh his myclan mildheortnesse hine sylfne for ure ealra þearfe and
neode to men gehiwode on þisum middangearde þurh ða eadigan fæmnan
Sanctan Marian butan ælces weres gemanan.
 53. And hu he deað underfeng for us, and hu he us alysde fram
deoflum and fram hellewite mid his þam deorwurðan blode, and hu he nyðer
astah to helwarum and us alysde of gomum þæs ecan deaþes, and hu he
þone deofol and helle mid his weagesiðum ofþrihte.
 58. And na þæt an, þæt he us þanon alysde, ac eac
swylce he us behet þa ecan meda þæs heofonlican rices, gyf we hit
geearnian wyllað.
 60. Uton efstan nu, þæt we magon him gewrixl agyldan on swa
mycclum, swa he us gefultumian wylle, ongean ealle þa god, þe he us
forgyfen hæfð.
 63. We syndon deadlice menn and to duste sceolon on worulde
wurðan wurmum to æte; and of eorðan we sceolon eft ealle arisan on domes
dæge and drihtene sylfum ætywan ealle, þæt we ær dydon, and
beoð þonne mid urum sawlum ece symle earme oððe eadige, swa hwæðer
swa we her on worulde ær urum endedæge geearniað.
 69. Witodlice drihten sylð þam ece blisse, earmum ge eadegum,
þe hit geearnian wyllað her on life.
 71. Uton eac beorgan us wið unrihthæmed and gescyldan us wið
þa bealewan synne and wendon georne to beteran cræfte.
 73. And uton ælce ofermodignysse forfleon and unnytte word,
æfste and andan, forðam seo ofermodignys ys for gode and eac for worulde
ealra cræfta wyrst and gode laðost.
 76. Þurh ða ofermodignesse mære englas on heofonum wurdon
geo forsceapene to atelicum deoflum and besceofene on helle grund, þær hi
sceolon ecelice witu þolian, forðam þe hi forhogedon þone ecan drihten
and him sylfum þær rice mynton.
 80. Ac him se ræd ne geþeah, ac se stiðmoda cyning, drihten
ælmihtig, awearp of ðam setle þone modigan feond and of ðam wuldre eac
þæs heofonlican rices.
 83. And ealle, þa ðe mid him æt ðam ræde wæron, hi
wiston þe geornor witum besette on þære byrnendan helle, wið hwæne
hi winnon ongunnon.
 86. Uton georne lufian þa ðing, þe god lufað, and ða
lætan and ascunian, þe gode laðe synd.
 87. Uton beon eadmode and ælmesgeorne and wise on wordum and on
dædum eac and bliðum mode on halgum hige wæccan lufian and ure cyrican
secan and urum gebedum fylian.
 91. Forðam þæt halige gebed and seo hlutre lufu godes
ælmihtiges and seo ælmessylen, þe mann for godes lufon gedeð,
geglencgað and gebringað þa soðfæstan sawla on wuldre and on blisse
on þam ytemestan dæge þises woruldrices, þe se eallwealdenda drihten
on demeð æghwilcum men be his agenum gewyrhtum.
 96. We habbað geræd and geleornod on halgum bocum, þæt
swa mycel, swa ys fram heofonum to þissere eorðan, þæt seo hell ys twa
swa deop, and heo ys ealswa wid eac.
 99. Wa byð þam, þe þær bið geteohhod to and ðær
symble wunian sceal.
 101. Ðær ne byð sybbes lufu to oðrum, and nys þær
ænig man, þe þær sy gemyndig drihtenes ælmihtiges for ðam sare,
þe he on wunað.
 103. Þær beoð þa sawla forgytene fram eallum þam, ðe
hi ær cuðon on eorðan.
 104. Hit segð eac on halgum bocum, þæt an deofol arehte anum
ancran ealle helle gryras and yrmða and þara synfulra sawla tintregan and
susla.
 107. And he sæde, þæt eal þes middaneard nære þe
mare driges landes ofer þone mycelan garsecg, þonne man ænne prican
apricce on anum bradum brede.
 110. And nys þes middaneard buton swylce se seofoða dæl ofer
þone mycelan garsecg, se ðe mid his ormætnysse ealle ðas eorðan utan
emblið.
 112. And he se deofol þa gyt cwæð to þam ancran.
 113. Gyf ænig mann wære ane niht on helle and he eft wære
æfter þam of alædd, and ðeah man þone garsecg mid isene utan
ymbtynde and þone ealne gefylde mid fyres lige up oþ ðone heofones hrof
and utan embsette hine þonne ealne mid byligeon and heora æghwylc oðres
æthrinan mihte and to æghwylcum þæra byligea wære man geset and
se hæfde Samsones strengðe, se wæs ealra eorðwarena strengest, þe
ær oððe syððan æfre gewurde.
 121. And þeah man þonne gesette an brad isen þell ofer
þæs fyres hrof, and þeah hit wære eall mid mannum afylled and
ðæra æghwylc hæfde ænne hamor on handa, and þeah man bleowe mid
eallum þam byligeon and mid þam hameron beote on þæt isene þell and
se lig brastlode, ne awacode he næfre for eallum þisum, to ðam werig he
wære for þære anre nihthwile.
 128. Mycelum ys to warnigenne us eallum wið swylce eardungstowe.
 129. Þis eall se deofol asæde and arehte þam ancran.
 131. Understande, se ðe wylle, his agene neode and ðearfe.
 132. Ealle þa tungon, þe æfre clypedon and spræcon,
syððan Adam leofode se forma mann, þe Crist ærest gescop, þeah hi
gyt on þysum life wæron, and ða þe nu gyt syndon, and ða þe
towerde syndon, ær domes dæg cume, ealle hi ne mihton asecgan and
areccan, hu wa þam sawlum byð, þe on helle beon sceolon.
 137. Uton us warnian symble wið þa hellican witu and geþeodan
us to ðam uplican rice, forðam þe þær ys seo bliss and þæt
wuldor, þæt nan eorðlic mann ne can ne ne mæg mid his wordum areccan
and asecgan þa wynsumnysse and blisse þæs heofonlican lifes.
 142. Þa geongan men hopiad, þæt hi moton lange on þissere
worulde libban, ac se hopa hi bepæcð and beswicð, þonne him leofost
wære, þæt hi lybban moston.
 145. Se ealda man him mæg gewislice witod witan, þæt him se
deað genealæcð for ðære oferylde, þe him on sihð; forðam þe
he mæg oncnawan and ongytan be manegum þingum, þe him þonne deriað.
 148. Him amolsniað and adimmiað þa eagan, þe ær wæron
beorhte and gleawe on gesihðe.
 150. And seo tunge awistlað, þe ær hæfde getinge
spræce and gerade.
 151. And ða earan aslawiað, þa þe ær wæron ful swifte
and hræde to gehyrenne fægere dreamas and sangas.
 153. And þa handa awindað, þa ðe ær hæfdon ful
hwæte fingras.
 154. And þæt feax afealleð, þe ær wæs fæger on
hiwe and on fulre wæstme.
 155. And þa teð ageolwiað, þa ðe wæron ær hwite on
hiwe.
 156. And þæt oreð stincð and afulað, þe ær wæs
swete on stence.
 158. Nis ænig swa rice mann on ðisum life, þæt he ne
sceole his unþances ealle his æhta alætan and on unmyrhðe his lif
geendian.
 160. Æghwylc man, ge se rica ge se heanra, sceal þurh sar
sweltan; and ðeah hwa mihte oððe moste libban her on life fela þusend
geara, ne þincð him on þam toweardan life eft, buton swylce hwa his eage
bepriwe.
 164. Her on worlde ne mæg nan þing ece beon, forðam þe
þeos woruld nis ece; and ne þurfon we na þæs wenan, þæt ure
drihten us nelle þæra leana gemanian, þe he us her on eorðan forgyfen
hafað.
 167. Ðam þe he mycel to forlæt, myceles he wyle hine
manian.
 168. Ðeah þe þas caseras oððe rice cyningas oððe
ænige oðre wlance men him haton gewyrcan heora byrgene of marmanstane and
utan emfrætewian mid readum golde, þeahhwæðere se deað hit eal
todælð.
 172. Þonne bið sel gleng agoten, and se þrym tobrocen, and
þæt gold tosceacen, and ða gymmas toglidene, and ða lichaman
gebrosnode and to duste gewordene.
 175. Forðam nis naht þyses middaneardes wlite and ðissere
worlde wela; he ys hwilwendlic and gewitendlic, ealswa þa rican men syndon
her on worulde.
 178. Hwær syndon þa rican caseras and cynegas, þa ðe geo
gefyrn wæron?
 179. Hwær syndon þa ealdormen and ða ofermodigan and ða
rican gerefan, þe þa laga and bebodu gesetton?
 181. Hwær syndon demra domstowa?
 181. Hwær ys heora ricetere and heora prass and orgol, buton on
moldan beþeaht and on witum gecyrred?
 183. Hwær com þisse worlde wela?
 184. Hwær com þissere eorðan fægernys?
 185. Hwær comon, þa ðe swyðost æhta tyledon and oðrum
eft læfdon?
 186. Ðas hean mihta her on worulde afeallað and ahreosað and
to lore wurþað.
 187. Swa læne ys seo oferlufu eorðan gestreona; efnes hit
bið gelic rena scurum, þonne hi nyðer of heofonum swyðost dreosað and
eft raðe eall toglidað, þonne bið fæger weder and beorht sunne; swa
tealte syndon eorðan welan, swa todæleð se lichoma and seo sawul.
 192. Ðissere worulde wela wurðeþ to nahte, and ðas
eorðlican þing wurðaþ to sorge eallum þam, þe hy to swyðe
lufiað.
 194. Hit is ealra wundra mæst, þæt we syndon swa heardre
heortan, þæt we symle ne wepon and forhtian þa toweardan wita and us
þa æfre ondrædon and on gemynde habban.
 197. Nis us nan þing selre on þysum life, þonne we hreowe don
ure synna and hi mid ælmessum georne alyson her on life, þæt we ne
þurfon eft þa ecan witu þrowian and ðolian.
 200. Nis nan man swa rice on eorðan and swa mihtig and mære,
þæt he ne sceole deaðes abyrgean; and mid ure sawle anre we sceolon riht
agyldan on domes dæg.
 203. Wa byð hyre þonne earmre, gyf heo ana stent ealra godra
dæda bedæled on domes dæg beforan gode and beforan eallum his halgum.
 206. Ðær þonne beoð on us sylfum gesyne and opene ealle
þa gyltas, þe we æfre gefremedon and gedydon on þisum life ongean
godes willan, buton hi beon ær her on worulde gebette gode to willan and us
sylfum to þearfe.
 210. Ðær þonne ne mæg ænig man oðrum gehelpan, se
fæder þam suna ne se sunu þam fæder, ne seo modor þære dehter ne
seo dohtor þære meder, ne nan ne mæg oðrum; ac anra gehwylcum men
byð gedemed æfter his agenum gewyrhtum.
 214. God wyle swaþeah gemiltsian æghwylcum synfullum menn,
þe his synna her andet his scrifte and dædbetan wyle and æfre geswican
þæs unrihtes, þe he ær worhte and dyde.
 217. Eal man sceal aspiwan synna þurh abryrde andetnysse, ealswa
man deð unlybban þurh godne drenc.
 219. Ne mæg se preost ænigum synfullum men wel dædbote
tæcan, ær he gehyre his synne þe ma, þe ænig læce mæg
ænigne untrumne mann wel lacnian, ær he hæbbe þæt attor ut
aspiwen, þe him oninnan bið.
 223. Uton andettan ure synna þa hwile, þe we magon and moton,
and æfre geswican and don to gode, lochwæt we magon, þonne gebeorge we
us sylfum wid ece wite and geearniað us heofonan rice.
 226. Uton lufian cyrcsocne oft and gelome and lybban þam life,
þe ure scrift us wisige, and secan hi gelome and acsion georne, hwæt us sy
to donne.
 229. Helpe gehwa his sylfes georne þa hwile, þe he mage and
mote; gebuge ælc cristen man georne fram unrihte to rihte.
 231. Eac se ðe þurhwunað on godum dædum forð oð his
ende, he þæs sceal habban ece edlean mid Criste sylfum.
 233. Nu us ys eallum soð asæd and areht, we agon mycele
þearfe, þæt we hit eac understandon, swa ure agen þearf ys.
 235. God us ealle gestrangie and getrymme to ure agenre þearfe
and us gehealde, swa his wylla sy.
 237. God ys ealra cristenra manna fæder, and he þæt
gecydde, þa þa he asende his agen bearn Crist of heofonum, and her wearð
mann geboren þurh þæt clæne mæden Sanctan Marian, þe næfre
nahte weres gemanan, and he for eal manncynn deað þrowode and us ealle þa
ðurh his deað alysde of ðam ecan deaðe and us ealle gestrynde to þam
ecan life.
 244. Ðurh clæne mæden Crist wearð geboren, and ðurh
clæne fulluht we syndon ealle cristene gewordene; þæt we sceolon eac on
ealre clænnysse healdan, gyf we ænige miltse begytan sceolon æt gode.
 247. Crist þrowode for us synleas, þonne moton we be gewyrhtum
fela for urum synnum þrowian and ðolian and æt gode geearnian, þæt
he us for his micclan mildheortnesse huru wið ecne deað ahredde and us on
þam toweardan life reste geunne.
 252. Uton us habban symble on gemynde þone timan, þe us toweard
ys, þonne se earma lichama and seo werige sawul hi totwæmað and
todælað, þonne us forlætað ealle ure woruldfrynd, ne magon hi us
þonne ænigum gode, ac bið æt gode anum gelang eall, hwæt we
gefaran sceolon.
 257. Geþence gehwa him sylf, hu sceort and hu earmlic þis
læne lif ys.
 258. Ne yldon we na fram dæge to dæge, þæt we to gode ne
gecyrron, forðam we us nyton witod lif æt æfen ne we nyton, þonne we
to ure reste gað, hwæþer we moton eft dæges gebidan.
 261. Ne us ne þearf na twynian, þæt we gebyrian ne sceolon
oððe heofonwarena cyninge oððe hellewites deoflum æfter urum
forðsiðe.
 264. Hit ys sorhlic and earmlic eallum cristenum mannum to
gehyrenne eal, þæt man us foresegð embe Cristes þrowunge and embe his
hidercyme and embe hellewitebrogan, þæt we syndon swa heardre heortan,
þæt we ne magon ongytan þa godcundan lare, þe us man lærð and
laþað to urum drihtne fram deofles anwealde.
 270. Us ys eallum swyðe micel þearf, þæt we understandon,
þæt hit to ðam dome nu georne genealæcð, þe drihten sylf to
cymð, þonne he wyle æt us witan, hu we him geleanod habbon eall,
þæt he for us þrowode and ðolode on þisum life.
 274. We habbað oncnawen fela þæra foretacna, þe Crist sylf
foresæde, þæt cuman sceolde on ðisne middaneard; and eac he sæde
for micelne egsan, þe gyt towerd is.
 277. He sæde, þæt æfter þisum fæce gyt gewurðan
sceal swa egeslic tima, swa næfre ær nes, syððan ðeos woruld
gewearð.
 279. Utan don, swa us mycel þearf ys, lufian god ælmihtigne
and healdan his bebodu georne, þonne geearnige we us ece blisse on heofona
rice mid drihtene sylfum, se ðe leofað and rixað a butan ende on ecnesse,
amen.

END_TEXT
START_TEXT

HomU 28 (Nap 31)
B3.4.28.
Napier 1883, no. 31: Napier 152-3.



 1. We willað nu secgan sume bysne to þisum.
 1. An munuccild wunode mid manegum gebroðrum on Mauricius
mynstre, þæs halgan martyres, þæt is on Muntgiu, swa men farað to
Rome.
 4. Ða hæfde þæt munuccild swiðe mærlice stemne, and
his modor gecom to þam mynstre for oft and gehyrde gelome hyre leofan sunu,
hu myrge he sang mid þam munecum symle; and hyre wæs myrge on hyre mode
þurh þæt.
 8. Ða gelamp hit æt nixtan, þæt hit of life gewat to
þam heofonlican life, and heo ne gehyrde na syððan hyre leofan sunu
stemne; and heo sorhfull þa axode æt þæs mynstres abbode, hwær
hyre sunu wære, oððe hwæþer he dead wære.
 12. And he hyre andwerde: ne beo ðu hohful, la wif, þin sunu
leofað.
 14. And heo ða hopode, þæt heo gehyran sceolde hyre suna
stemne be ðam, þe he gecwæð.
 15. Ac þa ða heo ne mihte þæt munuccild gehyran, þa eode
heo eft to þam abbode sarig, and heo hine befran: for hwi ne mæg ic
gehyran mines suna stemne, gyf he soðlice leofað?
 18. Ða abæd se abbod æt þam ælmihtigan gode, þæt
hyre sunu sang swyðe hlude of heofonum, þæt seo modor gehyrde, hu myrge
he sang, and oncneow þa soðlice, þæt hyre sunu leofode mid þam
ælmihtigan gode, þam ðe he ær þeowode.
 23. Þam ys wuldor and wyrðmynt a to worulde, amen.

END_TEXT
START_TEXT

HomU 29.1 (Nap 36)
B3.4.29.2.
Napier 1883, no. 36: 'Be mistlican gelimpan': Napier 172-5.



 1. To eallum folce.
 2. Gif hit gewyrþe, þæt on þeodscipe becume healic
ongelimp for manna gewyrtan, here oþþe huncger, manncwealm oððe
orfcwealm, bryne oþþe blodgyte oþþe ungelimplice gewyderu oþþe
færlic coþa oþþe færlic deaþ, þonne sece man a þa bote to
gode sylfum.
 6. Ealra þincga ærest gebuge man to rihte and ælc unriht
forlæte, þonne do man georne, ealswa Dauid cincg dyde, leornigendum mode
fo/ on dædbote, þa þæt folc agilt hæfde; and ealswa Niniueue,
nyman wyllan to lice and fæste swiþe ieorne.
 11. God is swiþe milde.
 11. Niniuete wæron forsingode swiþe, ah hi dydon, swa heom to
donne wæs, fæstan þry dagas on ann and þingodan iorne wiþ god, and
god ælmihtig þa heom eallum gemildsode þurh þæt strange fæstan
and be hreowsuncge, þe hi dydon.
 15. Ute don eac swa, ealswa hi dydon, swa oft swa hit neod sig,
ealswa nu is micel neod ofer eal þysne eard, þonne beode mann sona þreora
daga fæsten to berenan hlafe, to sealte and to grenan wyrtan and to
ofete/.
 19. And sece gehwa his scrift swiþe ieorne and unsceoddum fotum
georne to godes cyrcan, and ga man mid haligdome ut and mid haligwætere, and
sceote man ælmessan, be þam þe man geræde, swa æt soluh penig, swa
sylflende hlaf æt hreocendum heorþe, swa elles hwæt, swa witan þonne
to þearfe and gerædan for ealles folces neode, hwilan be mannes
teoþuncge, hwilan be mannes efenwihte, hwilan be freodmenn, hwilan an, hwilan
oþer witan sceolan rædan folce to þearfe.
 27. And mæssepreosta gehwylc do, swa hit micel þearf is, on
his mæssesancgum clipie to Criste, and ealle godes þeawas mid sealmsange
þingian iorne, and godes þearfan anrædlice gebiddan for þam, þe heom
god doþ, and þeowlincgas þa þry dagas ælces weorces beon frige wið
þam, þe hig þæt fæstan þe lustlicor fæstan, wyrcan heom sylfan
þæt, þæt hi willan.
 34. And gif hi þonne na þæt fæsten rihtlice ne healdan,
þonne þolian hi þære hide.
 36. And gif frigman swa fræc sig, þæt þæt fæsten
tobrece oþþe his ælmessan rihtlice na gelæste, swa hit gelagod sig,
bete þæt, swa se scirbisceop and eal scirwitan rihtlicost deman, swa
þæt oðre manega beon gestyrde be þam.
 40. And manna gehwilc dæle iorne godes þearfan þone sylfan
mete, þe he wolde brucan, gif him þæt fæsten swa geboden nære.
 42. And huru is mæst þearf, þæt man fram unrihte gebuge
to rihte, and na sig nan gehadod man to þam dyrstig, þæt he æfre life
ænigan men þis fæsten to abrecenne buton he si untrum; and gif hit
ænig man deþ, þonne mæig he wenan him sylfan, þæt him godes
grama fullice on becume.
 47. Uton niman us nu ealle bysne be Saule þam cinicge, þe god
hine sende into anum leodscype, and sceolde eall fordon, þæt on þam
earde wære.
 49. Þa budon his witan eallan þam folce þreora daga
fæsten, þæt hi sige mostan habban æt gode ofor heora feondan.
 51. Þa nyste na Ionaþas þæs cincges sunu, þæt hit swa
geboden wæs eallan þam folce, ah abyrigde þa on þam lande anes dropan
huniges; and þa þurh þysne gilt na mihte næfre þæt israhelisce
folc habban sige ofer heora feondan, ah wearþ feala þusenda manna ofslagen
of Saules folce þurh þisne ylcan gilt.
 57. Nu ma we ealle niman swiþe soþe bysne be þysan ylcan and
be manegan oþrum þingum, þe men noldan godes beboda healdan, swa swa hi
scoldan and swa swa heom geboden wæs fram heora lareowe, þæt feala
þusenda forwyrðaþ oft þurh anes mannes gilt.
 62. Þonne hit biþ geboden fæstan for ealles folces neode,
and sum man hit þonne tobrycþ þurh his gifernesse, þonne hæfþ eal
folc, se scyldiga and se unscyldiga, micele wræþe æt gode þurh his
ænne gilt, þe he nolde healdan þa þincg, þe heom for folces neode
geboden wæs.
 67. Ah uton we nu gecyrran to Criste mid inwerdere heortan and
heonanforþ ælces yfeles geswican and rihtlæcan us sylfe on eallan
þingan, þæs þe we don magon, and biddan god ælmihtig, þæt he
us gemiltsige æt eallum urum sennan, and þæt he us ahrædde of
þære miclan ancsumnesse, þe we oft habbað þe we nu on sindon.
 72. Drihten, hlaford Crist, alys us ealle þurh þine micelan
mildheortnesse, and þæt we motan þinne willan gewyrcan, ær we of
þisan life gewitan.
 75. Halig drihten, gemiltsie us eallan, amen.

END_TEXT
START_TEXT

HomU 29.2 (Nap 35)
B3.4.29.3.
Napier 1883, no. 35: 'Be mistlican gelimpan': Napier 169-72.



 1. Be mistlican gelimpan.
 2. Gyf hit geweorðe, þæt on þeodscype becume healic
ungelimp for manna gewyrhtan, here oððon hunger, bryne oððon blodgyte,
unwæstm oððon unweder, orfcwealm oþðon mancwealm þurh færlice
uncoða, þonne sece man þa bote aa to gode sylfum.
 6. Ealra þinga ærest ga man to scrifte and gebuge man to rihte
and unriht forlæte, huru heafodmen and gehadode men and ðonne do man
syððan, swa swa dyde Dauid and eac mænig oðer, geomerigendum mode
clypige man to Criste.
 10. And ealswa Niniuete, gyf man þæt geræde, gold and
glencga alecge man þa hwile, and ælce wigwæpna and idele renca and
æghwylce woruldsaca læte man stille, and nime man hæran oððon
wyllen to lice and fæste swyðe georne and ælmessan dæle.
 14. God is swyðe milde.
 14. Niniuete wæron forsyngode swyðe, ac hy dydan, swa heom
þearf wæs, gewendan to rihte fram eallum unrihte and fengan on fæsten
and ðingedan georne geomerigendum mode, and þæt mæg to bysne.
 17. Utan don eac swa, swa oft swa þæs neod sy, beode man sona
þreora daga fæsten, and hwilum læs, hwilum ma, be þam þe seo neod
sy, and sece gehwa his scrift swyðe georne and unscodum fotum georne godes
cyrican dæges and nihtes.
 21. And ga man mid reliquium ut and mid letanian, and sceote man
ælmessan, be ðam þe man þonne to þearfe geræde.
 23. Swa æt heafde þeninc, swa æt heorðe peninc, swa æt
sulhgange peninc, swa æt faldgange pening, swa gesyfledne hlaf gyf man
þæt geræde æt hreocendum heorðe, swa elles hwæt, ðinga be
ðam we witan þonne to ðearfe gerædan.
 25. Hwilum weaxgescot, hwilum flexgescot, hwilum mealtgescot,
hwilum melagescot, hwilum ælmesbæð, hwilum þearfena fotþweal and
elles ælmesgedal and hwilum be teoþunge, hwilum be mannes efenwihte,
hwilum be freotmen, hwilum be healffreon, and hwilu man, hwilum oðer witan
scylan rædan folce to þearfe.
 29. And sacerda gehwylc do, swa hit þearf is, on his
mæssesangum sona swyðe georne clypige to Criste, to æghwylcre neode man
hæfð on cyricbocum mæssan gesette, and tilige man georne mid þam and
mid halgum gebedum aa, þonne þearf sy & þæt is hwene betere,
þonne man to wiccan and to wigleran tilunge sece æt ænigre neode.
 36. And ealle godes þeowas don, swa hit neod is, mid sealmsangum
þingian georne for ealle þas þeode and æt ælcum tidsange aþenedum
limum sumne sealm singan <foreign>preces</foreign> and <foreign>collecta</foreign> and geornlice biddan are and
miltse ealre þysse þeode.
 40. And godes þearfan myngie man gelome, þæt hy eac to
Criste clypian swyðe georne and anrædlice gebiddan for ða, þe heom on
godes est ælmessan syllan.
 42. And for ealle þas þeode þingian hy georne, and ælces
mannes þeowetlingas ealle þa ðry dagas, þe þæt fæsten aboden
sy, weorces beon gefreode wið cyricsocne and wið þam, þe hy þæt
fæsten þe lustlicor gefæsten and wyrcan heom sylfum þæt, þæt
hy willan and clypian to Criste eac swyðe georne.
 47. And gyf hi þonne þæt fæsten rihtlice ne gefæstan,
þolian þære hyde, oððon hydgyldas.
 48. And gyf frigman swa fræc sy, þæt he þæt fæsten
abrece oðþon his ælmessan rihtlice ne gelæste, swa swa hit gelagod
sy, gebete þæt swa scire witan sylfe geceosan oððon þus, gyf hit
beon mæge: bonda mid þryttigan penigan, þegen mid <foreign>xxx</foreign> scillingan,
gyf man swa geræde.
 53. And, swa hwar swa þæt feoh up arise, dæle man on godes
est æghwylcne penig, and manna gehwylc dæle on godes est georne godes
þearfum þæne sylfan mete, þe he wolde brucan, gyf him þæt
fæsten swa geboden nære.
 57. And huru is mæst þearf, þæt man fram unrihte gebuge
to rihte and yfeles geswice and godes lage healde and godcundre lare gyme
swyðe georne and rihtlice gelæste eall, þæt man behate on godes est
to donne.
 61. God us gehealde, amen.

END_TEXT
START_TEXT

HomU 30 (Nap 38)
B3.4.30.
Napier 1883, no. 38: Napier 180.



 1. Her is git oþer wel god eaca.
 2. La leof, a is swa betere, swa cristenra manna ma geornor to
Criste sece his þearfe æt æghwilcere neode.
 4. And do gehwa mid his scriftes geþeahte georne on godes est to
gode, þæt he don mæge.
 5. And andette his sinna unforwandodlice manna gehwilc swiðe
gelomlice and bete swiðe georne, swa swa him man tæce, and ælces
unrihtes þurh godes fultum georne geswice.
 8. And clænsige his heortan gehwa fram æghwilcum niðgraman
and hetelican yrre.
 10. And, gif he hwam abulge, gebete þæt georne and girne to
godes þeowum, þæt hy him siððan <foreign>absolutionem</foreign> macigan.
 12. And þonne mæg he glædlice æfter þam gancgan to
husle him silfum to þearfe.
 13. And aa is swa betere manna gehwilcum, swa he oftor to ðam
gearwige hine silfne, forðam þe hit is ealra læcedoma selost, þe
æfre gewurde, þam, þe þæs geearniað, þæt he his afon mot him
silfum to þearfe.

END_TEXT
START_TEXT

HomU 32 (Nap 40)
B3.4.32.3.
Napier 1883, no. 40: 'In Die Iudicii': Napier 182-90.



 1. <foreign>In die iudicii</foreign>.
 2. Leofan men, utan don, swa us ðearf is, beon swiðe gemyndige
ure agenre þearfe and geþencan gelome, hu læne þis lif is, and hu
egeslic se dom is, þe ealle menn to scylan on þam micclan domdæge,
þonne god demeð manna gehwylcum be ærran gewyrhtan.
 6. Ðæs dæges weorc byð egesfull eallum gesceaftum, swa se
apostol cwæð: <foreign>in quo omnis creatura congemescit</foreign>.
 8. In þam dæge heofene and eorðe cwaciað and heofiað and
ealle þa ðing, þe on him syndon.
 10. And in þam dæge þa hleoðriendan ligettas
forglendriað þone blodgemengedan middaneard and þæt mancyn, þe nu
is in idelum gylpe and on synnlustum and in þam wohgestreonum goldes and
seolfres beswicen, and þæs him naht ne ondrædað, ac him orsorh
lætað/.
 15. And in þam dæge þæt earme mancynn and þæt
synfulle ofer him sylfum heofiað and wepað and waniað and hi þonne
swyðe forhtiað, forþam ðe hy ær noldon heora synna gebetan.
 18. And on þam dæge on þam fyrenan wylme sæ forhwyrfeð
and eorðe mid hyre dunum and heofonas mid heora tunglum, and eal forsyngod
mancynn þonne forswelgeð seo fyrenlust heora ærran gewyrhta, and
unrihtwise deman and gerefan and ealle þa wohgeornan woruldrican mid heora
golde and seolfre and godwebbum and eallum ungestreonum þonne
forweorðað.
 25. And in þam dæge singað þa byman of þam feower
sceatum middaneardes, and þonne ealle men arisað of deaðe; and, swa
hwæt manncynnes swa eorðe ær forswealh oððe fyr bærnde and sæ
besencte and wilde deor fræton and fugelas tobæron, ealle on þam
dæge arisad of deaðe.
 30. In þam dæge ure drihten cymð in his þam micclan
mægenþrymme mid þam <foreign>ix</foreign> endebyrdnyssum heofonwara þæt byð
mærlice and wundorlic mægenþrym, and þonne bið he þam synfullum
swiðe wrað æteowed, and þam soðfæstum he byð bliðe gesewen.
 35. And þonne þa Judeas magon swutele geseon þone, þe hi
ær ahengon and acwealdon.
 36. And se soðfæsta dema þonne demeð anra gehwylcum
æfter his agenum gewyrhtum, swa swa we leorniað on halgum gewritum:
<foreign>reddet deus unicuique secundum opera sua</foreign>; þæt is on Englisc: he forgylt
þonne anra gehwylcum æfter his agenum gewyrhtum.
 41. And in þam dæge ures drihtnes ansyn byð, swa we ær
sædon, reðe and egesfull þam synfullum gesewen, and he byð bliðe and
milde þam soðfæstum æteowed, þæt is, þam, ðe him to
ðære swiðran healfe þonne beoð gelædde.
 45. Þa fyrenfullan witodlice him beoð þonne on dæg on
þære wynstran healfe gehwyrfede, and he þonne hrædlice heom to
cwyð: farað ge awyrgedan on þæt ece fyr, þe wæs deofle geearwod
and eallum his geferum.
 49. La hwæt, þonne þam synfullum þinceð, þæt nan
wiht ne sy þæs hates ne þæs cealdes ne þæs heardes ne þæs
hnesces ne þæs wraðes ne þæs wynsumes ne þæs eaðes ne
þæs/ earfoðes ne þæs leofes ne þæs laðes, þæt hig
þonne mihte fram ures drihtnes lufan asceadan, gif hi þonne þæs
wealdan mihton.
 54. And þa ungesæligan yrmingas nellað nu þæt
geþencan ne his willan be sumon dæle wyrcan, hu hig eaðe magon.
 56. Eala hwæt, þæt is ofer eal gemet to smeagenne and to
sorgianne and on mycelre care to cweðanne, þæt ða earman synfullan
sceolon þonne sare aswæman fram ansyne ures drihtnes and ealra haligra and
fram wlite and fram wuldre heofena rices and þanon gewitan in þa ecan
tintregu helle wites.
 62. La hwæt, manna mod syndon earmlice aþystrode and adysgode
and gedwealde, þæt hi æfre sceolon lætan þæt þone
deaðberende deofol mid ungemætre costnunge hig to þan gedwellan,
þæt hy swa mycele synna fremman, swa hy nu doð, and nellað þæs
willan gewyrcan, þe hyg of eorðan lame geworhte and mid his gaste
geliffæste and him ece lif begeat.
 68. La, hwæt þence we, þæt we us ne ondrædað þone
toweardan dæg þæs micclan domes?
 70. Se is yrmða dæg and ealra earfoða dæg.
 71. In þam dæge us byð æteowed seo geopenung heofenarices
and engla þrym and helwihta hryre and eorðan forwyrd, treowleasra gewinn
and tungla gefeall, ðunorrada hlynn and se þeostra þrosm, ðæra lyfta
leoma and þæra ligetta blæst.
 75. Seo graniende gesceaft and þæra gasta gefeoht, seo
grimme/ gesyhð and seo godcunde miht, se hata scur and helwara hream,
þæra beorha geberst and þæra bymena sang.
 78. Se brada bryne ofer ealle woruld and se bitera dæg, se micla
cwealm and þæra manna man, seo sare sorh and þæra sawla gedal, se
sara sið and se sorhfulla dæg, þæt brade bealo and se byrnenda grund,
þæt bitere wite and se blodiga stream, feonda fyrhto and se fyrena ren,
hæðenra granung and reafera wanung.
 84. Heofonwara fulmægen and heora hlafordes þrym, þæt
ongrislice gemot and seo egesfulle fyrd, se reða wealdend and se rihta dom,
ure fyrena edwit and þæra feonda gestal, þa blacan andwlitan and
þæt bifiende wered, se forhta cearm and þæra folca wop, þæra
feonda grimnes and se hluda heof, þæt sarige mancynn and se synniga
heap.
 90. Seo graniende neowelnys and seo forglendrede hell, þæra
wyrma ongrype and þæra sorhwita mæst, se niðfulla here and se
teonfulla dæg.
 92. On þam dæge us byð eall þyllic egsa æteowed, and
þa synfullan þonne woldon geswican georne, gif hig mihton; and him þonne
wære leofre, þonne eall middaneard to æhte geseald, þæt hy
næfre acennede ne wæron fram fæder and meder.
 96. La hwæt, we nu ungesælige syndon, þæt we us bet ne
warniað, and þæt we ne ondrædað us þe swyðor, þe we
dæghwamlice geseoð beforan urum eagum ure þa nehstan feallan and
sweltan.
 100. And þonne sona þam lichaman bið laðlic legerbed
gegyrwed, and in þære cealdan foldan gebrosnað, and þæt lic
þær to fulnesse weorðeð and þam wælslitendum wyrmum weorðeð
to æte.
 103. Þonne bið sorhlic sar and earmlic gedal lices and sawle.
 104. And, gif þonne seo sawl huru slidan sceal in þa ecan wita
mid þam werian and awyrgedan gaste and þar þonne mid deoflum drohtnoð
habban in morðre and on mane, in susle and on sare, in wean and on
wyrmslitum betweonan deadum and deoflum, in bryne and on biternesse, in
bealewe and on bradum ligge, in yrmþum and on earfeðum.
 110. On swyltcwale and in sarum sorgum, in fyrenum bryne and on
fulnesse, in toða gristbitung and in tintregum, in angmodnysse earmra sawla,
on cyle and on wanunge, in hungre and in þurste, on hæte and in
earfoðnesse, in neowlum attre and in ecere forwyrde, in arleasnysse and in
mislicum wita cynne, on muðe and on fæðme þæs deaðberendan
dracan, þe is deofol genemned.
 117. Eala leofan menn, utan warnian us swiðe and georne beorhgan
wið þone egsan, and utan geornlice yfeles geswican and þurh godes fultum
to gode gedon þone dæl, þe we don magon.
 120. Uton man and morðor æghwar forbugan and ealle
fracoddæda swiðe ascunian.
 121. And utan don, swa ic lære, uton god lufian inwerdre
heortan, eallum mode and eallum mægne and godes lage healdan; and uton
gecnawan, hu læne and hu lyðre þis lif is on to getruwianne, and hu oft
hit wurð raðost forloren and forlæten, þonne hit wære leofost
gehealden.
 126. Ðeos woruld is sorhful and fram dæge to dæge a swa
leng swa wyrse, forþam ðe heo is on ofstum, and hit nealæcð þam
ende, and þi heo wære wurðe, þæt hig ænig man ne lufode ealles
to swiðe ac lufian we georne þæne hehstan cyning and þæt upplice
rice, and ondrædon we us symle þæne toweardan dom, þe we ealle to
sceolon.
 132. On þam dome ure drihten sylf eowað us sona his blodigan
sidan and his þyrlan handa and þa sylfan rode, þe he on ahangen wæs,
and wyle þonne æt us witan, hu we him þæt geleanedon.
 136. Wel þam þonne, þe gode ær gecwemdon, swa swa hi
sceoldon; hi þonne syððan eac ece edlean þurh godes gyfe þanonforð
habbað betweoh englum and heahenglum aa to worulde on heofena rice, ðar
næfre leofe ne todælað ne laðe ne gemetað, ac þar halige heapas
symle wuniað on wlite and on wuldre and on wynsumnesse æfre.
 142. Þar byð mærð and myrhð and ece blis mid gode sylfum
and mid his halgum in ealra worulda woruld a butan ende, amen.

END_TEXT
START_TEXT

HomU 33 (Nap 41)
B3.4.33.
Napier 1883, no. 41: 'Verba Ezechiel prophete de pigris aut timidis vel neglegentibus pastoribus': Napier 191, lines 20-23.



 1. Ne dear ic nu for godes ege soðes gesweogian, ac licige, swa
hit licige, soð ic wille secgan, gime, se þe wille, forðam se bydel, þe
forsweogað his hlafordes gewilboda, a he mæg him wenan hetelices leanes.

END_TEXT
START_TEXT

HomU 34 (Nap 42)
B3.4.34.
Napier 1883, no. 42: 'De temporibus Anticristi': Napier 191-205.



 1. <foreign>De temporibus Anticirsti</foreign>.
 2. Leofan men, us is micel þearf, þæt we wære beon
þæs egeslican timan, þe nu towærd is.
 3. Nu bið swyðe raðe Antecristes tima, þæs ðe we wenan
magan and eac georne witan, and þæt bið se egeslicesta, þe æfre
gewearð, syððan þeos woruld ærest gesceapen wæs.
 6. Be þam egeslican timan Matheus se godspellere soðlice þus
cwæð: <foreign>in diebus illis erit tribulatio talis, qualis non fuit ab initio
mundi nec postea erit</foreign>; ðæt is on englisc, þæt swylc yrmð and
earfoðnesse bið þonne on worulde, swylce næfre ær næs ne eft ne
geweorðeð.
 11. He bið sylf deofol and þeh mennisc man geboren.
 12. Crist is soð God and soð man, and Antecrist bið soðlice
deofol and man.
 14. Se sylfa deofol, þe on helle is, se wyrð on þam
earmsceapenan men Antecriste and bið soðlice ægðer ge deoful ge man.
 16. Nu mage we eow eac secgan be þæs deofles anginne, hu he
geboren bið and afedd, swa swa we on halgum bocum funden habbað; and us
halige men, þe beforan us wæron, oft rædlice on heora gewritum
myngiað and sæcgað, þæt Antecrist sceal beon acenned of Iudeiscum
cynne and of Danes mægðe.
 21. Swa swa seo witegung sægð: <foreign>fiat Dan coluber in uia,
cerastes in semita</foreign>, þæt is on englisc: sy Dan snaca on wege and
næddre on pæðe.
 24. Þæt is þonne swa to understandenne, þæt, swa swa
seo atterberende nædre ligeð on ðam wege and wyle þa wegfarendan mid
hire ættrigum toðum slitan oððe þeahhwæðere þa ungehyrtan of
heora wege aflyman, swa þonne Antecrist, þonne he cymð, he wile ealle
ða men, þe to gode willað, oðer twegra oððe mid lotwrencum fram
gode awendan oððe mid mislicum tintregum hy earmlice acwellan.
 31. He bið acenned of fæder and of meder flæsclicum
gemanan, swa swa oðre men, and na, swa lease men sæcgað, þæt he beo
acenned of mædene anum.
 34. Ac he bið mid synnum begyten and mid synnum acenned and eall
on synnum afedd.
 35. His fæder hine strynð be his agenre freodehter, and he
bið his moder twam sibbum getæht, þæt he bið ægðer ge sunu ge
broðer.
 38. Soðlice, þonne he gestryned bið, þonne færð se
deofol forð mid into his moder innoðe, and þær he hine healt and
weardað inne.
 40. And æfre fram þam timan, þe he gestryned bið, a he
bið mid him and hine næfre ne forlæt.
 42. And, ealswa se halga gast com to Sancta Marian ures hælendes
Cristes moder and hy mid his mihte ofersceadewade and mid godcundnysse gefylde,
swa þæt heo sceolde geeacnian of þam halgan gaste and, þæt heo
acende, wære godcund and halig, swa se deofol befylð into Antecristes
moder innoðe and hy eall ymbutan ymbtrymð mid deoflicre mihte, and swa him
sylfum he hi geahnað, þæt deofle samod wyrcendum heo þurh man
geeacnoð on innoðe.
 50. And þæt, þe bið of hire acenned, eall hit bið
unrihtwis and eall yfel and eal forloren.
 52. Ðanan is se deofles man gehaten forwyrdes bearn, forðan swa
mycel/, swa he mæst mæg, he forspilð mancynnes, and he sylf æt
endenyhstan mid ealle forwyrð.
 54. Nu ge gehyrdon, hu he bið geboren; hlystað nu, and ic eow
secge þære stowe naman, þe he bið on geboren.
 56. Swa swa drihten ure alysend foresceawode him þæt castel
þa cynelican Bethleem, to ðan þæt he wolde þær on þære
byrig menniscnesse underfon and to ðan hine sylfne gemedemian, þæt he
wolde þær beon geboren soð man, se ðe is æfre soð god and æfre
bið ungeendod, swa se deofol þam forlorenum men, þe Antecrist is gehaten,
foresceawað gelimplice stowe, þe he on sceal beon geboren.
 64. Þære stowe nama is Babilonia genemned.
 64. Þæt is seo burh, þe ælc yfel of cymð, and ordfruma
and ende ealles yfeles on hire bið upp asprungen.
 66. On þyssere byrig Babilonia, þe hwilon wæs æþelost
and wuldorfullost burh ealra burha and Persa rices heafod, bið Antecrist
geboren.
 69. And on ðam twam burhum Bethsaida and Corozaim, hit sægð,
þæt he bið afedd, and þær he wunað ærest.
 71. Þa burha ðreade Crist mid his halgan muðe, þa þa he
þus cwæð: <foreign>ue tibi Bethsaida, ue tibi Corozaim</foreign>; þæt is on englisc:
wa ðe, la wa, Bethsaida, and wa ðe, Corozaim.
 74. Antecrist hæfð mid him drymen and unlybwyrhtan and
wigleras and þa, ðe cunnan galder agalan, þa ðe hine mid deofles
fultume fedað and lærað on ælcre unrihtwisnesse and facne and
manfullum cræfte.
 78. And awyrgede gastas beoð his latteowas and his geferan butan
ælcere totwæmednesse.
 79. Ðonne færð he to Hierusalem þære burh mid miclum
þrymme to ðan, þæt he wile eall cristen folc to him gebigan mid his
lotwrencum and fram rihtum geleafan awendan, gif he mæg.
 82. And gif he þonne þæt ne mæg, þonne onginð he hy
to pinianne on mistlicre wisan and eac fela ofslyhð haligra manna, forðam
þe hi nellað gebugan fram þam soðan gode to him.
 86. He geedstaðelað niwe tempel, þær þær Salomon se
mæra cyng hæfde ær aræred þæt mære tempel þam
ælmihtigum gode to lofe; and þærinne he gesit and hine sylfne swa up
ahefð, þæt he cwyð, þæt he sy þæs ælmihtigan godes sunu.
 90. And æfter Moyses lage he hine læt ymbsniðan mid
scearpum flinte; and forþan he deð þæt, þæt he wile, þæt
þa earman iudeiscan men scylan wenan, þæt he sy soð Crist, forðam
he swa eadmodlice heora lage gefylð on ða wisan.
 94. He awent ærest him to cyningas and þa heafodmen, and
syððan he gebigð þurh heora ege and fultum eall mæst þæt oðer
folc to him.
 97. Ealle þa stowa, þe se soða Crist lufode and oftost on
wunode, þa he towyrpð, and þa him beoð laðoste, forðan þe he wile
amyrran mid his gedwylde eall, þæt se soða Crist ær bodade and
gesette to rihte.
 100. Syððan he þus up ahafen bið, he sent his bodan geond
ealne middaneard, and his hlisa and gryremiht and bodung bið fram sæ to
sæ; þæt is, of eastdæle to westdæle and fram suððæle to
norðdæle middaneardes.
 104. He wyrcð eac þurh deofol fela tacna and wundorlice wundra
and laðlice, swylce swa næfre ær ne gehyrede wurdon ne gesawene.
 107. He deð, þæt fyr cymð færlice ufan, swylce hit of
heofonum cume, and egeslice forswælð fela þinga on eorðan.
 109. And treowa he deð færlice blowan and eft raðe
asearian.
 110. And sæ he deð on lytelre hwile beon ungemetlice and
ungecyndelice swyðe astyrode, and þærrihte eft sona smylte.
 112. And mistlice gesceafta he awent of heora gecyndum: wæter he
deð, þæt yrnð ongean stream.
 114. Þas lyfta and windas he astyrað to ðan swiðe, þæt
mannum þincð heora deað leofra, þonne ðone egesan to gehyranne.
 116. Deade men he arærð on manna gesihðe, to ðan þæt
he wyle on dwolan gebringan, gif hit swa beon mihte, þa þe gode gecorene
wæron, sona swa hy geborene wæron.
 119. Ðonne tweonað fela manna, ge furðon ðam godes
gecorenum, for ðam micclum and mænigfealdum gedwyldum, þe hi geseoð
and gehyrað, hwæðer he sy se soða godes sunu oððe na ne sy, se
ðe mannum behaten wæs on þyssere worulde ende, þæt he of clænum
mædene sceolde beon geboren.
 124. Ac men magon oncnawan be his unrihtwisum larum and dædum,
þæt he ne bið na soð god.
 126. He winð ongean godes gecorenan on þreo wisan, þæt is
mid ofermætum ege and mid swæslicum gifum and mid gedwyldlicum
scincræftum.
 128. He sylð þam, þe on hine gelyfað, goldes and seolfres
genyhða/.
 130. And þa, þe he ne mæg to him gebigean mid golde ne mid
seolfre ne mid godwebgyrlum, þa he wyle mid egeslican ogan mid ealle
oferswiðan.
 132. And þa, þe he ne mæg naðer ne mid lufe ne mid ege
fram gode awendan, ætforan þam he wyrcð mænigfealde wundra, þæt
he þurh þær hy to gedwolan awende.
 135. Ða þonne, þe he ne mæg on nane wisan fram rihtan
geleafan to him gebigan, þonne tintregað he þa on mænigfealde wisan.
 137. And ælcne geleaffulne man he genyt, þe he geaxian mæg,
þæt he sceal him abugan oððe earmlice deað þrowian þurh sweordes
slege oððe fyres bryne oððe wyrma slite oððe wildeora bite oððe
þurh unasecgendlice yrmða earmlice þrowian.
 142. Ðonne bið swylc yrmð and earfoðnes, swylc swa næfre
ær næs, syððan men ærest geborene wæron, oð ðone timan.
 144. Feorðehealf gear se deofles man rixað on middanearde, and
swa lange he winð ongean god and godes þeowas; and he ahefð hine sylfne
ofer ealle, þa ðe hæðene men cwædon, þæt godas beon sceoldan
on hæðene wisan; swylc swa wæs Erculus se ent and Apollinis, þe hi
mærne god leton; þor eac and Owðen, þe hæðene men heriað
swiðe.
 150. Ofer ealle þas he hine ænne up ahefð, forðan he
læt, þæt he ana sy strengra, þonne hi ealle.
 152. And na þæt an, þæt he hine ofer hi ealle ahebbe, ac
ofer þa halgan þrynnesse, seo ðe is ana to to gebiddanne, to herianne and
to weorðianne; þæt is fæder and sunu and halig gast, an ælmihtig
ece god, wyrhta and wealdend ealra worulda.
 156. Swa þæt he sit, swa we ær cwædon, on godes temple
æteowiende hine, swylce he god sylf sy, se ðe Iudeum gefyrn wæs
behaten.
 159. Ðonne se deofol þus wett, þonne asendeð god twegen
mære witegan to middanearde, þa syndon gehatene Enoch and Elias, ðe god
hæfde gehealden fela hund wintra, to þan þæt hy scylon þonne mid
heora lare mancynne gebeorgan, þæt hit eall ne forwurðe endemes
togædere.
 164. Ðas mæran godes men Enoh and Elias gestrangiað þa
geleaffullan godes þeowas mid godcundlicum wæpnum togeanes þæs
deofles wrencum.
 166. And hy hi mynegiað and lærað and mid stiðum mode
stranglice wiðstandað þam swican Antecriste, swa þæt hy gehwyrfað
þone mæstan dæl Israhela folces to rihtum geleafan, þa þe lange
ær ungeleaffulle wunedon, forðan hi oncnawað þonne, þæt hy
wæron to sare beswicene þurh ðæs sweartan deofles scincræft.
 172. Ðonne bið gefylled, þæt þe be heom gefyrn awriten
wæs: <foreign>si fuerit numerus filiorum Israhel, sicut arena maris, reliquie salue
fient</foreign>; ðæt is, þeah ðe israhelitisc folc beo swa mænigfyld, swa
swa sandcysel, þe lið on sæstrande, þæt þe þonne to lafe bið,
hit bið gehealden.
 177. Þonne se feond Antecrist þis gesihð, þæt þæt
iudeisce mancyn fram him gebuhð and to ðam soðan gode gehwyrfð, þe
heora yldran ær ahengan be þæs ealdan deofles lare, ðonne gramað
him þæt swyðe hearde.
 181. And eac he wat, þæt fela manna witan full geare,
þæt he is deofles bearn and na godes sunu, þeah ðe hi fela ne durran
him fram hwyrfan and for ðara tintregena mænigfyldnesse, þe hi
geseoð, hu he ða godes gecorenan dæghwamlice tintregað.
 185. Ðonne onginð he to pinianne togenes þam twam godes
þegnum Enoh and Eliam, and hy æt nyhstan ofslihð, swa swa godes
geþafung bið, and heora lichaman licgað unbebyrgede, and þam þriddan
dæge hi arisað of deaðe and to heofonum up astigað eall ansunde.
 190. Þonne mæg heora wiðerwinnan sceamian, þonne hi hi
geseoð mid sigores wuldre to heofonum astigan.
 192. Be þam awrat Iohannes se godspellere on ðære bec, þe
man hat apocalipsin, þus cweðende: locahwonne þara godes þegna Enoh and
Elias tima cumen bið, þæt heora bodung geendod bið, þæt wilde
deor, þa of ðære neowelnesse up cymð, feohteð togeanes heom and
æt nyhstan oferswyð hy and ofslyhð hy.
 198. Þæt wilde deor getacnað þone deofles man Antecrist,
and, syððan hi ofslagene beoð, he bið ehtende ealra godes þeowena,
swa þæt hy to him gebugan scylon oððe earmlice deað for godes naman
þrowian.
 201. He onginð deoflice to wedanne dæges and nihtes, swa swa
se deð, þe wat, þæt he mot lytle hwile rixian.
 203. He forbyt ælcum men aðor to bycganne oððe to
syllanne, butan he on his foranheafde habbe his mearce.
 205. Ðonne his lease witegan, þe beoð mid deofles gaste
afylde, arærað him anlicnesse, and þærto hi genydað men to
gebiddanne, forðan se deofol sylf sprecð þurh ða deadan anlicnesse.
 209. And, þonne he þus wett, þonne cumað up of helle
egeslice mycele deor, swylce swa næfre ær gesawene næron oð ðone
timan.
 211. Hi beoð gewæpnode on ða wisan, þe man hors
gewæpnað, þonne man to wige þencð.
 212. Hi habbað on heafde helmas steape, and heora breosta beoð
mid byrnum befangene.
 214. Heora heafda beoð mannes heafdum gelice, and hi habbað
tæglas þam wyrmum gelice, þe men hatað þrowend.
 216. Heora fyðera swegað, swa swa wæteres dyne, and hy
habbað teð leonum gelice.
 217. Hi fleoð swiftlice, and heora grymetung bið gelic
crætena cearcetunge.
 219. And hy feriað þone awyrgedan engel on hrycge, þone men
awestend hatað; hi farað ofer ealne middaneard fif monðas fulle.
 221. And he asent geond middaneard ridendne here, to ðan þæt
hy scylon þriddan dæl mancynnes ofslean, þæt syndon þonne twentig
þusend siðan tyn þusenda.
 224. Heora horsa heafda beoð leona heafdum gelice, and heora
tæglas beoð nædrena heafdum gelice, and fyr and swefl and deaðberende
smic gæð of heora muðe.
 227. Ðonne æfter þan gegaderað se godes wiðersaca ealle
þeoda to gefeohte ongean þone heofonlican cyning on ðære stowe, þe
man hat Ermagedon, ac hy weorðað ealle mid uplicum fyre forbærnde.
 230. And godes ælmihtiges grama becymð ofer þæs deofles
bearn Antecrist æt nyhstan, swa swa se apostol Paulus awrat be him þus
cweðende: <foreign>quem dominus Iesus interficiet spiritu oris sui</foreign>; þæt is on
englisc, þæt drihten hælend ofslihð hine mid his worde.
 235. Swa hweðer swa he bið ofslagen þurh miht ures drihtnes
agenes bebodes oððe Michael godes heahengel hine ofslea, þurh ðæs
lifigendan godes miht he bið ofslagen and na þurh nanes engles mihte.
 239. Bec sæcgað, þæt se godes wiðersaca Antecrist bið
ofslagen on Oliuetes dune innan his getelde upon his heahsetle wið þa ylcan
stowe, þe ure drihten hælend Crist astah up to heofonum to his halgan
fæder eallum þam geleaffullum mannum, þe ðær neah wæron, on
lociendum.
 244. And rihtlic bið, þæt se godes wiðersaca Antecrist
fealle niðer into helle to ðam ealdan deofle his fæder fram þære
stowe, þe he swa modiglice mid woge him geahnode, forðan Crist godes sunu
astah ær þanon up to heofonum to his halgan fæder.
 248. Eow is eac to witanne, þæt domes dæg ne bið na sona
æfter Antecristes forwyrde, ne eac drihten ne cymð þonne gyt eallum
mancynne/ to demanne, ac æfter Danieles witegunge he sylð mannum fyrst to
gebetanne and heora synna to behreowsianne, þe ær þurh þæs deofles
lare bepæhte wæron, þæt hi god forsawon and þam wiðersacan
olehtan; þæt secgað bec, þæt sy <foreign>xl</foreign> daga fyrst.
 255. And raðe æfter þam, þæs ðe bec sæcgað,
geweorð se micla dom, and þeos woruld geendað.
 257. We agan þy swyðe micle þearfe, þæt we wið swylcne
ege wære beon and eac ða warnian, þe swylc nyton, swylc toward is,
forðam þe hit is nyr þam timan, þonne ungelærede men gelyfan
wyllað/.
 260. Eac ic sæcge to soðe, þæt deofol wile ælces
mannes geþanc, gif he mæg, swyðe gelettan, þæt he hit na ne
understande, þeh hit him man secge, ne hine wið þæt ne warnige.
 264. And þurh þæt wyrð mæst manna beswicen, þe hi ne
beoð swa wære ne swa wel gewarnode ær, swa swa hi beþorfton.
 266. La hwæt, we nu ungesælige syn, þæt we us bet ne
warniað wið þone egsan, þe toweard is, and þæt we us ne
ondrædað þone toweardan dæg þæs miclan domes.
 269. Se is yrmða dæg and ealra earfoða dæg.
 270. And we geseoð and gelomlice gecnawað be ðam tacnum, þe
Crist sylf foresæde, þæt hit georne nealæcð to ðam dome, þe he
sylf to cymð; and we witan, þæt þærto gesamnod wyrð eall
heofenwaru and eall eorðwaru and eall hellwaru, and sceal þonne manna
gehwylc gescead agyldan ealra þara dæda, þe he her adreh ær on life.
 276. Ne bið þær bedigled þæt digleste geþanc, þe
ænig man æfre geþohte, butan hit ær geandet and gebet wære.
 278. Eall middaneard bið þonne on dæg byrnende, and ælc
man sceal þonne on dæg of deaðe arisan, þe æfre on life wæs, and
þurh þæt fyr to ðam dome faran.
 281. Ðær bið þonne on dæg gryre se mæsta, forðam
þurh godes mihte bið eall astyred ge heofenwered ge eorðwered ge
hellwered, and eall hit bið bifiende and cwaciende.
 284. Ac ðær gewyrð þurh godes mihte raðe tosceaden
þæt wered on twa, and scylon þa forwyrhtan, þe her on life noldan
gode gehyran ne godes lage healdan, ac deofle fyligdon, ðonne scylon eac
habban þæt, þæt hi ær gecuran; þæt is, þæt hy þonne
scylon to helle faran mid sawle and mid lichaman and mid deofle wunian on helle
witum.
 290. Þær is ece bryne grimme gemencged, and þær is ece
gryre, þær is wanung and granung and a singal sorh.
 292. Wa ðam, þe þær sceal wunian on wite; him wære
betere, þæt he æfre on worulde man ne gewurde, þonne he gewurde.
 294. Nis se man on life, þe areccan mæge ealle þa yrmða,
þe se gebidan sceal, se ðe on ða witu ealles behreoseð, and hit is
ealles þe wyrse, þe his ænig ende ne cymð æfre to worulde.
 298. Ðider scylan manslagan and þider scylan manswican; þider
scylon æwbrecan and þa fulan forligeras; þider scylan mansworan and
morþwyrhtan.
 300. Ðider scylan gitseras, ryperas and reaferas and þas
woruldstruderas; þider scylon hlafordswican and þa unrihtdeman, þe
demað æfre be ðam sceattum and swa wendað wrang to rihte and rihte to
wrange/.
 304. Ðider scylan þeofas and þeodsceaðan; þider scylan
wiccan and wigleras, and raðest is to sæcgenne, ealle þa manfullan, þe
ær yfel worhton and noldon geswican ne wið god þingian.
 307. Wa heom þæs siðes, þe hy men wurdon.
 308. Ac do nu manna gehwylc, swa hit micel þearf is, geswice
yfeles and bete his misdæda þa hwile, þe he mage and mote; god is
swyðe mildheort and wyle swyðe gemildsian and mycel forgifan þam, þe
mid inweardre heortan yfeles geswicað and geornlice betað.
 313. Ac wa þam, þe on yfele þurhwuniað and nan þing ne
betað, æt heora ende hy scylon witodlice mid ealle forwurðan.
 315. Eala, eala, gesælig bið þæt wered, þe þonne on
domdæge asyndred wyrð fram deofles gemanan, þæt syn ða
gesæligan, þe god lufiað and his bebodu healdað; hi scylon þonne
þæs ece lean habban, and he heom þonne on dæg luflice geþancað,
þæs ðe hy on life him rihte gehyrdon.
 320. And he raðe æfter cwyð oðrum worde to þam, ðe his
willan ær gefremedan: farað nu, he cwyð, mid me into heofena rice,
þæt eow is gegearcod to ecan edleane eowres geswinces, þe ge for minum
lufan ær on worulde adrugon.
 324. And hy þonne farað mid gode sylfum and mid his englum and
mid eallum halgum on ecne gefean heofona rices.
 326. Ðær næfre leofe ne gedælað, ne laðe ne
gemetað, ne næfre dæg æfter dæge, ne niht æfter nihte, ac
þær bið ece bliss and ece wuldor and ece gefea mid urum drihtne and mid
his þam halgum heapum a on worulda woruld a butan ende, amen.

END_TEXT
START_TEXT

HomU 35.1 (Nap 43)
B3.4.35.1.
Napier 1883, no. 43: 'Sunnandæges spell' (Cambridge, Corpus Christi College, MS. 419 and 421, pp. 1, 2): Napier 205-15.



 1. Sunnandæges spell.
 2. Her sægð on þisum drihtnes ærendgewrite, þæt fyr
cymð sume þissa hærfesta ofer manna bearn.
 3. And hit gefealð ærest on Sceotta land, and hit þær
forbærnð ealle ða fyrenfullan, þa ðe nu god gremiað mid
sunnandæges weorcum and sæternesdæges ofer non.
 6. And hit þonne færð on Brytwealas and gedeð þær
þæt ilce.
 8. And þonne hit færð on Angelcyn and gedeð þær
þæt ilce, þe hit dyde þam oðrum þeodum twam.
 9. Ðonne hit færð suð ofer sæ geond þæt
þeodland, and hit þær forbærnð þæt mancyn, swa hit her ær
dyde.
 12. Forðam, men þa leofestan, geþencan we, þæt an diacon
wearð forðfered on Sceotlande, and he wæs fif wucan dead and onwoc þa
eft of deaðe and spræc to mannum.
 15. And he sæde fela wundra, þe he geseah on ðære oðre
weorulde, and næs ænig word, þæt ænig man on hine funde, butan
hit wære eall soð, þæt þæt he sæde.
 18. And næs syððan, þæt he æniges eorðlices metes
abyrigde, ne he næfre syððan butan cyrcan ne com.
 19. And þæs diacones nama wæs Nial haten.
 20. And se diacon sæde fram þysum fyre, emne swa we rædað
on sunnandæges spelle, ðæt drihten sylf gewrat iu gewrit, þæt he
wolde ealle synfulle men forbærnan.
 23. And þonne sæde se diacon, þæt þæt fyr cymð
forðan ofer manna bearn, þy þe men gelefað to hwon drihtnes sylfes
ærendgewrites, þe he sylf to Sanctus Petrus cyrican asende.
 26. Ac heo him wiðsacað, swa sume men iu geara dydon þam
heahfædere, þa he ðone miclan flod bodade menniscum cynne huru
hundtwelftigum wintrum, ær he come and ealle men adrencte butan ehta
mannum.
 30. Ðonne Noe þis mannum sæde be ðam flode, þæt he
wolde ealle synfulle menn adrencan, þonne hlogen men his worda on bysmer and
cwædon, þæt he luge.
 33. Swa þonne wenað nu manige men, þæt þes diacon leoge
be þam fyre, þe drihten sylf hine secgan het manna bearnum.
 35. Ac men him nellað gelefan þe ma, þe heo Noe dydon, ær
þæt fyr heom on sitt, swa þonne iu men ne woldon gelefan Noes worde,
ær ealle wolcnu and ealle heofones þeotan wæron mid wætere gefylde,
and ealle eorðan æddre onsprungon ongean þam heofonlican flode.
 40. And hit þa ongan rinan feowertig daga and feowertig nihta
tosomne þy mæstan rene; and seo eorðe weoll ongean þam heofonlican
flode swa swyðe, oð ðæt þæt wæter wæs heahre, þonne
ænig munt æfre wære.
 44. And þa forðam adruncon ealle cwice wihta, þe betwyx
heofonan and eorðan wæron butan ehta mannum ðæt wæs Noe and his
wif and heora þreo suna, Sem and Cham and Iafeth, and heora þreo wif and
ælces cynnes twa gemacan, þæt þeos weoruld mihte of hym awæcnian.
 49. Ac þæt is lang and wundorlic to sæcganne, hu þa
wurdon generede in þære Noes earce, þa ðe þær to lafe
oðstodon.
 51. Ðonne nu gegangeð þam mannum, þe þyses fyres cyme
nellað gelefan, þæt heo ealle forbeornað.
 53. Hwæt, Crist sylf hine to ðan geeadmedde, þæt he wrat
gewrit on ðam seofoðan heofone swyðe eorlicum wordum for sunnandæges
weorcum and sæternesdæges ofer non.
 56. Forðan se an dæg wæs swiðe oft gehalgod eallum godes
gesceaftum to reste butan deoflum and hæðenum sawlum, þa næfre reste
ne onfoð; and þis he awrat eall mid gyldenum stafum menniscum cynne.
 60. And forðam men habbað heo sylfe swyðe stranglice wið
god awerged and wið ealle his halgan, forðan þe heo nellað healdan
þone halgan sunnandæg mid rihte fram nontide þæs sæternesdæges
oð monandæges lihtincge.
 64. Forðan drihten Crist swor þurh his þa halgan þrynnesse
and þa soðan annesse: se man, se ðe ne wolde healdan þone halgan
sunnandæg mid rihte, þæt he wære awerged in ða neoðemestan
hellewitu.
 67. And he swa cwæð: ic sende hæðen folc ofer eow, and
þa eow benimað eowres eðles and eowres lifes; and ic sende on eowrum
husum cwealm and hungor and untimnesse and fyr, þæt forbærnð ealle
eowre welan.
 71. Hwylc fyr mænde Crist elles, butan þæt ilce, þæt
se diacon foresæde?
 72. And he cwæð: gif we nu woldan swa lyt gelefan drihtnes
sylfes ærendgewrites, swa men iu dydon þæs flodes tocyme, þonne
becymð þæt fyr hraðe ofer manna bearn.
 76. And se an broga bið strengra to aræfnanne, þonne
æfre ænig ær in middanearde become; and men sweltað butan þam fyre
for ðæs þunres ege anum and þære ligette and for ðæm
ormætlicum cwealme, þe heo geseoð beforan heora eagum.
 81. La leofan men, utan us warnian georne þa hwile, þe we
magon.
 82. Us gebyreð, þæt we ælces þinges ure geoguðe
teoðunge rihtlice gode betæcan, ure sulhælmessan <foreign>xv</foreign> niht on ufan
eastran and ure geoguðe teoðunge be pentecosten.
 85. And sy ælc heorðpening agifen be Petrus mæssedæg to
þam biscopstole ælce geare, and cornteoðung be emnihte oððe latest
be ealra halgena mæssan, and æfre þone teoðan æcer, ealswa seo
sulh hit gega, and cyricsceattas to Martinus mæssan, and leohtgesceota
þreowa on geare: ærest healfpeningwurð wexes to candelmæssan and eft
on easteræfen and þriddan siðe to ealra halgena mæssan.
 91. And healde man ælces sunnandæges freolsunga fram
sæternesdæges none oð monandæges lihtinge and ælcne oðerne
mæssedæg, swa he beboden beo.
 94. And sunnandaga cypincge we forbeodað eac eornostlice and
ælc folcgemot, butan hit for mycelre neodþearfe sy.
 96. And þæt man ælc beboden fæsten healde, sy hit
ymbrenfæsten, sy hit lenctenfæsten, sy hit elles oðer fæsten, mid
ealre geornfulnesse.
 98. And to Sancta Marian mæssan ælcere and to ælces
apostoles mæssan fæsten, butan to Philippi and Jacobi we ne beodað nan
fæsten for ðam easterlican freolse, and ælces frigedæges fæsten,
butan to Philippi and Jacobi we ne beodað nan fæsten for ðam easterlican
freolse, and ælces frigedæges fæsten, butan hit freols sy.
 104. And we forbeodað ordal and aðas and wifunga freolsdagum
and ymbrendagum and lenctendagum and rihtfæstendagum and fram <foreign>aduentum
domini</foreign> oð <foreign>octabas epiphanie</foreign> and fram <foreign>septuagesima</foreign>, oð fiftene niht
beon geeastrode.
 106. And eac we lærað eornostlice, þæt cristenra manna
gehwylc understande, þæt he æfter forðsiðe butan sawlsceatte on
mynstre ne licge, ac gelæste man a þone sawelsceat æt openum pytte.
 109. Leofan men, eac ic bidde for godes lufan, þæt ælc
cristen man understande georne his agene þearfe, forðam ealle we scylan
ænne timan gebidan, þonne us wære leofre, þonne eall, þæt on
middanearde is, þær we a worhton þa hwile, þe we mihton, georne godes
willan; ac þonne we scylan habban anfeald lean þæs, þe we on life
ær geearnoden.
 116. Ac utan beon on gebyrge earmum wudewum and steopcildum and
helpan georne earmum mannum, ælþeodigum and utan cumenum.
 118. Utan hlywan ofcalene and wæfan nacode and syllan mete þam
gehingredum and drenc þam ofþyrstum.
 120. Utan frefrian ahwænede and hyrtan ormode, alysan
gehæfte, gif us to þam onhagige, and seoce geneosian and forðferede
þearfan mildheortlice cystian and syððan bebyrian.
 123. Se ðe þus deð, he deð him sylfum micle þearfe.
 124. Forðam an tima cymð ure æghwylcum, þæt us wære
leofre, þonne eall, þæt we on worulde wiðæftan us þonne
læfað, þær we a worhton þa hwile, þe we mihton, þæt gode
licode.
 127. Ac þonne we scylon habban anfeald lean þæs, ðe we on
life ær geworhton.
 129. Wa ðam þonne, þe ær geearnode hellewite.
 129. Ðær is ece bryne grimme gemencged, and þær is ece
gryre, þær is ece ece and þær is sorgung and sargung and a singal
heof; ðær is benda bite and dynta dyne, þær is wyrma slite and ealra
wædla gripe, þær is wanung and granung, þær is yrmða gehwylc and
ealra deofla geþring.
 134. Wa ðam þonne, þe þær sceal wunian on wite; betere
him wære, þæt he mann nære æfre geworden, þonne he gewurde;
forðam nis se man on life, þe areccan mæge ealle þa yrmða, þe se
gebidan sceal, se ðe on þa witu ealles behreoseð; and hit is ealles þe
wyrse, þe his ænig ende ne cymð æfre to worulde.
 141. Ðis gewrit sægð get forð, þæt drihten swore að
swiðe, gif men ne woldon get geswican untidweorces, þæt god wolde sendan
ærest hungor and adla on manna ceap, ær þæt fyr come on heo, and
heo/ mid mislicre seocnesse æt mannum genyman.
 145. And þis he deð, forðam þe se sunnandæg is swiðe
micelum gecoren eallum godes gesceaftum, forðam þe he wæs ealra daga se
æresta, and he bið eft se nexta.
 148. And on þone dæg drihten of deaðe aras; and forðon he
wæs syððan eall genemned to sunnandæge fram þæs
sæternesdæges/ none oð ðæs monandæges lihtincge, forþan þe
drihten on þam dæge of deaðe aras.
 151. And þæt bið gedon, þæt þusend daga bið gedon
to anum sunnandæge; and þonne on þam dæge forbyrnð heofon and
eorðe and sæ and ealle þa gesceafta, þa ðe on hym syndon.
 155. And drihten cymð on þam dæge to us, and he us þonne
myngað þæs sunnandæges weorces and þæs sæternesdæges ofer
non and þære monannihte.
 157. And on þone dæg wæs Adam gesceapen, se æresta man.
 158. And on þone dæg Moyses oferfor þa readan sæ mid his
werode drygum fotum, and his feond adruncon behindan him in þære sæ.
 161. And on þone dæg drihten ongan ærest Israhela folc
fedan/ mid mannan þam heofoncundan mete.
 162. And drihten cwæð, þæt six dagas syndan, þæt eow
is alefed eowre weorc on to wyrcenne, ac se seofoða is min se halga
restendæg.
 165. And ealle, þa ðe on ðam dæge doð heora weorc,
þonne beoð þa deaðe sweltende; and se deað bið on helle deopnesse.
 167. And healdað ge, Israhela bearn, minne restendæg and
mærsiað hine in eowrum cynne, forðan se eca treowa is betwux me and
Israhela bearnum.
 170. And soðlice on six dagum wæron geworhte heofonas and
eorðe/ and ealle þa gesceafta, þa ðe on hym syndon; and þa on þam
seofoðan dæge ablan drihten fram ælcum weorce.
 173. And þa gebyrede hit on sume tide, þæt Dathan and Abiron
and Choreb, þa ðreo ealdormen, noldon wurdian þone halgan sunnandæg,
swa swa hym beboden wæs ægðer ge þurh Moyses ge þurh urne drihten
sylfne.
 177. And hy wurdon godes wyðerwinnan and forheoldon teoðunge
and ælc oðer þing, þe to godes handa belimpan sceolde; and þa
forwurdon hy sona, and seo eorðe þa tobærst under hym, and hy þa
feollon þurh ða eorðan nyðer mid eallum heora werode, and hy wurdon
ealle besencte mid sawle and mid lichaman in helle deopnesse.
 183. Swa þonne nu gegangeð manna bearnum, þæt heora sawle
beoð besencte in helle deopnesse, gif heo ne wyllað healdan þæs
sunnandæges bebod and sæternesdæges ofer non and þære
monannihte.
 186. And þæt is eac cuð, þæt Iordanis seo ea, þe
Crist wæs on hire gefullad on sunnandæge, þæt heo getacnað
þæs dæges halgunga, forðon nis an stæpe, þæt heo wille
oferyrnan fram nontide þæs sæternesdæges oð ðæs monandæges
lihtincge.
 191. And drihten asende on sunnandæg his apostolon þone halgan
gast on fyres ansyne.
 192. And on þam dæge wurdon todælede manna gereordu; and
ær wæs eall weoruld sprecende on an gereord, and nu synd gereord twa and
hundseofontig.
 195. And is eac cuð, þæt for þæs dæges halgunge and
weorðunge ealle hellware onfoð reste, gif heo æfre fulluhtes onfangen
hæfdon, fram nontide þæs sæternesdæges oð monandæges
lihtincge.
 198. And me þis is lang to secganne and to writanne, hu oft se an
dæg wæs gehalgod, and hu oft he wæs forboden þurh god sylfne and
þurh his halgan, þæt him man on ne worhte.
 202. And Nial sæde, se diacon, se wæs fif wucan on heofonum,
he sæde, þæt god sy for sunnandæges weorcum and sæternesdæges
ofer non ealra swiðost abolgen, and þæt he forðam swiðest sende
misgelimpu on manna bearn.
 206. And he sæde, þæt for manna ungeleaffulnesse synd ealle
þas eorðlican þing acerrede, þæt heo ne syndon, swylce heo iu
wæron.
 208. And drihten sende his agen hangewrit on Sanctus Petrus
heahaltare in his circan, þær mæst manna færð, þæt he get
wolde his mildheortnesse on us gecyðan and us sæcgan, hu we us gehealdan
sceoldan wið godes yrre, and hu he wið us gedon wolde, gif we ne woldan
healdan sunnandæges bebod and sæternesdæges ofer non and þære
monannihte.
 214. Ða wæs þæt gewrit þus awriten mid gyldenum stafum:
<foreign>amen, amen, dico uobis</foreign>; soð is, soð is, þæt ic eow secge: gif ge
healdað þone sunnandæg mid rihte, þonne ontyne ic eow heofona rices
duru, and ic eow sylle manigfealde wæstmas minra bletsunga on eowrum husum
to nytte oð ende eowres lifes.
 220. And gif ge beoð gehwyrfde to me and to minum halgum, swa
hwæs swa ge me biddað on minum naman, eall ic hit eow selle.
 222. And ic blissige on eow and ge on me; and ge beoð halige,
forþan ic eam eower drihten, and nis ænig oðer butan me.
 224. And ic swerige þurh mine mihte and þurh mine englas,
cherubin and seraphim, þa clypiað freabrihtum stefnum and þus cweðað:
<foreign>sanctus, sanctus, sanctus dominus, deus sabaoth</foreign>.
 228. Ða cwæð drihten god: þurh heora mihte ic swerige, gif
ge ne healdað þone sunnandæg mid rihte, þonne cymð ren and
hagolstanas ofer eow, and micel fyr bið onæled ofer eow.
 231. And ic þonne forbærne ealle þa fyrenfulle, þa ðe
foran to unriht wyrceð, oððe on þam dæge him hlaf baceð oððe
hine baðað oððe his fex efesað oððe hine scerð oððe on
þam dæge oðerne swingð oððe his hus feormað, oððe he
unalyfedlice gegæð on þam dæge, þæt he sy werig, oððe
ænig unriht gefremme on þam dæge.
 237. Ða þe hit doð, þonne beoð þa awergede fram me in
þa ecan witu and heora bearn butan ende.
 239. Men þa leofestan, syn we þonne gemyndige ure sawle
þearfe ægðer ge his rædes ge his mildheortnesse.
 241. And iu geara ure yldran ne woldan sunnandæges bebodu
healdan; þa wearð drihten hym swyðe eorre, swa swa hit be us awriten is,
and he ða sende of heofonum beornende ren and swælende leg, and he
acwealde mid þy brogan mycelne dæl þisses mennisces cynnes.
 245. And þa he geseh manna forwyrd, þæt heo wæron
cwelende/ in þam fyre, þa gereaw him eft, þæt his handgeweorc swylc
sar þrowian sceolde; þa anam he þæt fyr fram manna bearnum.
 249. And eft ymbe lytel ongan mancyn eft abeligan god for
sunnandæges weorcum, and þa ongan drihten writan þæt gewrit bufan
þam seofoðan heofone be sunnandæges weorcum, swa hit her beforan
sægð.
 252. And nu doð men þam gelicost syððan, swylce hit wære
idel spell and unsoð.
 254. Nu he þonne gyt hine to ðam geeadmedde, þæt he Nial
þone diacon of deaðe awehte, to ðam þæt he mihte cyðan godes folce
þæt towearde yrre.
 256. And þa ðe nu get ne gelefað þisses, þonne bið
heom, swa swa þam bocerum bið, þa ðe nellað heora boccræftas godes
folce wel nytte gedon.
 259. Forðon þæt godes folc sceal becuman to lifes wege
þurh þa godspellican lare, and æghwylcum men is beboden þurh god
sylfne on Cristes naman and on þære halgan þrynnesse naman and on
þære soðan annesse naman and on drihtnes rode naman, þe he sylf on
þrowade, ðæt swa hwylc man, swa þis godspell hæbbe on his gewealde,
þæt he hit cyðe godes folce swyðe genehhe swa þurh hyne sylfne, swa
þurh oðerne gelæredne man, swa he þonne eðest mæge.
 267. And gif he þonne gemeleas læt licgan þis gewrit unnyt
gode and godes folce, þonne cweð se hælend and að swerað, þæt
he sy awerged fram him and fram his halgum.
 271. Men þa leofestan, hwæt, Florentius se papa and Petrus se
biscop wæron on ða tid on Rome, þa þis gewrit becom on Sanctus Petrus
weofod, and heo wæron þa selestan and þa gecorenestan witan ægðer
ge gode ge mannum.
 275. Soðlice heo wæron gewitan, þæt þis halige gewrit
of heofonum com, and heo ða forðan þus cwædon and micclum cyddon: wit
sweriað þurh ðone micclan anweald mihtiges drihtnes and þurh þa
halgan rode, þe Crist for manna hælo on þrowade, þæt hit is soð,
þæt wit secgað, ðæt fram nænigum eorðlicum handgeweorce næs
seo boc awriten, ac on Sanctus Petrus hehaltare hit wæs funden þus awriten
mid gyldenum stafum.
 282. Hwylc man is þonne æfre, butan his heorte sy eall mid
deofles strælum awrecen, þæt he wene, þæt se halga papa and se
biscop dorston swerian mænne að þurh swa miclan mægenþrymme?
 286. And hit gebyrede on ða tid, þe þis gewrit becom on
Sanctus Petrus weofod, þæt eall seo stow wearð onrered, and heo abifode
eall, and seo byrgen wæs open geworden and unhlidod, þær Sanctus Petrus
lichama inne læg.
 289. And gif ge nellað gelefan, men þa leofestan, þæs
ærendgewrites, þonne ne geþencað ge na, hu þæt deofol þam
ancre sæde, hwylc hit in helle wære to wunianne.
 292. Ðæt gelamp iu, þæt an halig ancer genam ænne
deofol and began hine ðreatigan, þæt he him sæde, hwylc hit on helle
wære.
 295. And þa cwæð se deofol to ðam ancre: ne mæg
nænig man wordum asecgan fram þam susle, þe in þære helle is.
 297. Ða cwæð se deofol to þam ancre: þeah ðe seofan
men sittan on middanearde, and heo mihton sprecan on æghwylcere þeode,
þe betwux heofonum and eorðan wære þara is twa and hundseofontig and
þara manna æghwylc a to life gesceapen wære, and þara æghwylc
hæfde seofon heafda, and þara heafda gehwylc seofon tungan, and þara
tungena gehwylc isene stemne, ne magon heo ariman ealle þa wita, þe on
helle syndon.
 305. Men ða leofestan, gemunan we nu forðan þone halgan
sunnandæg, forðan þe he is ealra daga fyrmest, and he wæs se
æresta, and he bið eft se nexta.
 307. Forðan, men, biddan we urne drihten ælmihtigne, þæt
he us forgife ure gyltas and ure synna, ða þe we æfre geworhtan on urum
life, þæt we magan and motan becuman to ðam ecan life þæs
heofoncundlican rices, ðær we motan a orsorhlice libban and rixian mid
urum hælende and mid eallum his halgum, mid fæder and mid suna and mid
þam halgan gaste a in ealra worulda woruld a butan ende, amen.

END_TEXT
START_TEXT

HomU 35.2 (Nap 44)
B3.4.35.2.
Napier 1883, no. 44: 'Sunnandæges spell' (London, British Library, MS. Cotton Tiberius A.III): Napier 215-26.



 1. Her sagaþ an þisan drihtnes ærendgewrite, þæt fyr
cymeþ on suman hærfeste.
 2. And hit gefeallaþ ærest on Scotta land and syþþan on
Angelcing and deþ þær þær ælc yfel.
 4. And þonne færþ hit suþ ofer sæ on þa þeodland
and forbærnþ ægþer ge mancynne man and eac micelne beoleofan.
 6. An diacan wæs dead nu an unmenigum geare, þæs nama
wæs Nial.
 7. He wæs an Scotta ealonde, and he wæs <foreign>v</foreign> wucan dead; and
he þa eft of deaþe aras þurh Cristes mihte and sprec to mannum and hiom
sede fela wundra, þæs he geseah in þare oþran weorulde, þæs þe
ænig mon an hine anfindan mihte butan eal soþ, þæt he sægde.
 12. And nes siþþan, þæt he ænige eorþlices metes
anbergde, ne nefre siþþan he butan cirican ne com.
 14. And þæs diacones naman wæs haten Nial.
 15. And se diacan sægde be þam fyre, ealswa we redaþ an
sunnandeges spelle, þæt drihten self awrat, þæt he wolde mid fyre
ealle synfulle forbernan.
 17. And þonne sæde þæt þes diacon, þæt þæt
fyr come forþan ofer manna bearn, forþan hie gelefdon to hwon drehtnes
selfes ærendgewrites, þe he to Sancte Petrys cirican asænde.
 20. Ac him wiþsacaþ menige men and nellaþ gelefan an þas
halgan lare.
 22. Forþon hiom sænd god on micelne brogan, fyr and hungor,
butan hio to godes geleafan ær gecyrran willaþ and heora elmyssan sellan
and hiora tioþunge an riht gelæstan to godes cirican and earman mannum,
þæt biþ of cwican orfe and of corne and of eallum þam gestrionum, þe
iow drehten unne, and þonne biddan drehtnen his mæran mildse.
 28. Þus bodade Noe se witega þone micel flod menniscum cynne
huru hundteontigum wintrum, ær he come, and ealle men adrencte se micela
flod butan eahta mannum: þæt wæs Noe and his wif and his þreo sunu
and heora þreora wif.
 32. And þonne Noe þis mannum sæde be þam flode, swa þes
diacon dyde nu be þysum fyre drehtnes selfes worde he bodode mannum, and
þæt þæt fyr wille cuman and ealle synfulle swyþe geunrotsian,
þonne hlogan men Noes worda, þonne he þis folce sæde be þam flode,
and bismerodan hine, and hi cwædan to him, þæt he lufe, oþ þæt
ealle wolcen and eall heofenes þiotan wurdan mid wætere gefyllede, and
ealle edran asprungan angen þam heofenlican flode.
 41. And hit agan þa rinan <foreign>xl</foreign> daga and <foreign>xl</foreign> nihta tosomne
þæm mæstan rene, and sio eorþe rinde ealswa swiþe of hire
easprencgum/ angen þam heofelican flode, oþ þæt wæter wæs
hegre beufan eorþan, þonne se munt, þe is syxtinan fædman hegre.
 45. Se flod wæs bufan þam hegestan munde, þe is an
middangearde.
 46. And þa adruncan ealle cwice wihte, þe betwioh heofonum and
eorþan wæran butan <foreign>viii</foreign> mannum: þæt wæs Noe and his wif and
his þreo sunu and heora þreora wif; and þær wæran elces cynnes
wihta twa gemeccan, þæt þeos weoruld mihte eft beon geedstaþoled
weorþan and eft of awecnigan.
 51. And þæt is lang and wundarlic to asecgenne, hu þa wurdan
generede in þare Noes earce, þe þær to lafe wurdan.
 54. Swa þonne nu gegongeþ þam mannum, þe þyses fyres
cymes geleafan nellaþ, þæt hio ealle forwyrþaþ.
 55. Hwet, drehten hine selfne to þan geeadmette, þæt he
awrat gewrit an þæm seofeþan heofone swiþe eorlicum wordum for
sunnandeges weorcum and seternes ofer non.
 58. Forþan se sunnandeg wes gehalgod eallum mannum to reste butan
deoflum anum and hæþenum sawlum, þa næfre reste ne onfoþ.
 61. And þis gewrit he awrat mid geldenum stafum and hit þa
ansænde to mankynne, forþon þe hie hæfdan hie sylfe swiþe
stranglice wiþ god forgelte and wiþ ealle his halgan, forþon hio nellaþ
heoldan þane halgan sunnandeg and þone drehtenlican dæg from nontide
þæs sæternes deges oþ þes monandeges lihtinge.
 67. And an þane dæg wæs Adam gescapen, se ærysta man.
 68. And an þone dæg Moyses oferferde þa readan sæ mid his
weorude, and his feond adruncan beæftan him an þare se.
 70. And an þane dæg drehten angan erest fedan Israela folc in
þam westenne mid manan, þam heofenlican mete.
 72. And swiþe oft drehten bead þam halgan Moyse, þæt he
bude manna bearnum, þæt hio an þane dæg ne worhtan; and mycel yfel
and menigfealdne wæan drihten gehet þurh Moyses menniscum cynde.
 75. And drehten wæs sume siþe þus sprecende to Moyse and
cwæþ: sprec to Israhela bearnum and cweþ to hiom: witan ge, þæt ge
healdan minne þane halgan rystedæg, forþan tacen is betwioh me and
betwioh iowrum kynne, and forþon is to witanne, þæt ic eam se drihten,
se iow gehalgode; and healdaþ ge forþan minne þane halgan rystedæg.
 82. And on þam dæge he awende wæter to wine.
 82. And soþlice swa hwilc iowar, swa hine besmiteþ mid
ænigre yfelnysse an þone halgan sunnandæg, þonne biþ he deaþy
sweltende.
 85. And swa hwylc man, swa his weorc deþ an þane halgan
sunnandeg, þanne weorþaþ þæs mannes lif and saule of þam heape
mines folces.
 87. Hwylcne deaþ mende he drehten swiþor, þonne þæs
mannes sawle scolde bion cwælmed in þæm mestan hellefyre, and þæt
hio wære afelled of eallum haligan hepe?
 90. And drehten eft cwæþ: <foreign>vi</foreign> dagas sindon, þæt iow is
alefed, þæt ge motan iower weorc an wyrcan.
 92. And se seofoþa ys drehtnes se halga restedæg.
 93. And ealle, þa þe doþ heora wæorc an þam dæge,
þanne bioþ þa deaþes sceldige: se deaþ biþ þonne in helle
diopnesse.
 95. Ac healdaþ, Israela bearn, þone minne halgan rystedæg
and mærsiaþ hine in iowrum ciricum, forþon sio æce triowþ is
betwioh me and betwioh Israela bearnum.
 98. And soþlice on six dagum wæran geworhte heofan and eorþe
and ealle þa gescæfta, þe in hiom sindan; and þa on þæne <foreign>vii</foreign>
dæg þa let drehten fram æghwilcum weorce and hine gereste þa on þam
dæge; and he þa þær anstealde himself æryst, hu mæn scoldan
þone halgan sunnandæg healdan and haligan.
 104. Þa weran an þare þiode <foreign>iii</foreign> ealdormen on Israhela
folce, and þa noldan drehtnes beboda healdan, ac ciddan ongen Moyses and age
Aaron his broþer on Israhela folce.
 107. Dathon hatte an and Abiron and Choreb, and hi noldan
weorþian þone haligan sunnandæg, swa heom drehten bebead, ac macodan
micel geflit agen Moyses on þam godes folce and gremedan god þearle
swyþe.
 110. Þa forwurdon hi sona, and sio iorþe tobærst
undernioþan heom, and hio fillon þa þurh þa eorþan mid eallen
hioræ weorude, and eac wif and cild and feowertyne þusend manna, and hio
wurdan þa ealle besæncte in helle diopnesse mid sawle and mid lichaman.
 115. Swa þonne nu gegangeþ manna bearnum, þæt heora sawle
bioþ ascyrede in helle diopnesse, gef hio nellaþ healdan þane halgan
sunnandeg and þæs sæternesdæg ofer non.
 118. Hiom weorþ swa, swa swa þare bocere sawle biþ, þe
nellaþ godspel sæcgan godes folce for hiora gemeleaste and for
weoruldgalnesse.
 121. Forþon þe Crist selfa cwæþ: þeah mann anum men
godspyl secge, þonne bio ic an hiora midle; and þæm biþ, þe þæt
godspel sagaþ, forgefen <foreign>c</foreign> synny, and þam fiftig, þe hit for godes naman
lustlice gehereþ; and þam biþ wa æfre geborenum, þe hit secgan can
and ne wile; forþan men sculan þurh þa godspellican lare becuman to liues
wige.
 127. And þæt is cuþ eac, þæt Iordane is seo ea,
forþan Crist wæs in hire gefulwad in sunnandæge, hio getacnaþ
þæs dæges halgunge and weorþunge, forþon nis nan stepe, þæt
hio wile oferyrnan fram nontide þæs seternesdeges ær þæs
monandeges lihtincge.
 131. Drehten cwæþ, þæt he come to demenne cwicum and
deadum an þone halgan sunnandæg; þa he mende mid þam worde þane
egeslican domes dæg.
 134. And drihten ansende an sunnandege his apostolum þone halgan
gast in fyre ansyne.
 136. And an þam dege wurdan todælde ealra manna gehriorde; and
ær wæs eal weoruld sprecende an an gehriorde, and nu is ealra gehriorde
twa and hundseofentig.
 138. And þæt is eac cuþ, þæt for þæs dæges
halgunge and weorþunge þæt þa sauwla onfoþ reste, þa þa beoþ
on witincgstowan, gef hi mid ænigan þingan Crist gegladodan on þisam
earman life, þonne habbaþ hi reste from þære nontide þæs
seternesdæges oþ þæs monandæges lihtincge.
 143. And we gelyfaþ þurh godes gife, þæt hit swa sig, gif
hi Criste her on life on ænigan þingan gecwemdon.
 145. Ac þa, þa to helle becumaþ, ne cumaþ hit næfre to
reste, ah þar acwylmiaþ mid saule on þam lichaman æfter domesdæge.
 148. And hit is to lang eal to awritenne, hu oft se an dæg wes
gehalgod, and hu oft he wæs forboden þurh god sylfne and þurh godes
halgan, ðæt him nan man on ne worhte.
 151. And þæt gelamp on Moyses dagum, þæt Moyses for
þurh anne wudu mid his werode; þa gesawan hie ænne ceorl, hwær he
stod and wudede him.
 154. Þa het Moyses, þæt hine mon gebunde, and þæt hine
mon dede in carcern, oð þæt he askede þone hælend, hu he me be
þam ceorle don scolde.
 156. Þa freni Moyses urne drihten, hu he þane ceorl ation
scolde, þe him wudade an þan halgan sunnandæg.
 158. Þa het ure drehten, þæt hine me dede of life.
 159. Hwæt, þa wes openlice getanad, þæt þæt biþ
senleas wite, þæt mon an þam genimþ, þe he unalefedlice werceþ
fram þæs sæternesdeges none oþ þæs monandeges lihtincge.
 162. And Nial sede, se diacon, se wes <foreign>v</foreign> wucan an heofonum,
þæt god sige sunnandeges weorcum and sæternesdeges ofer non swiþe
stranlice abolgel; and þæt ealle þas eorþlice þing seon ancerrede
for manna ungeleaffulnysse, þæt hio ne sion swa gode, swa hio iu
wæron.
 167. And hit hefþ nu ofergan eal cristen folc, þæt hio
sindon to gemerlease Cristes selfes beboda and him to litelne ege to witan.
 169. Ac hiom þæs cymþ ful ær ece hunger, þam þe
þæs fyres frecynysse gedægeþ and þæt ofercumaþ.
 171. And drehten sende his agen handgewrit an Sancte Petres
heahaltare in his cirican, þær mæst manna to gefereþ.
 173. And he þæt dyde, forþon þe he wolde þa get his
mildheortnesse/ an mannum gecyþan and us gecyþan, hu we us gescildan
scoldan wiþ godes yrre, and hu he wiþ us gedon wolde, gef we noldan healdan
sunnandæges bebod and sæternes ofer non and þare monannihte.
 178. And þa wæs þæt gewrit þus gewriten mid geldenum
stafum: <foreign>amen, amen, dico uobis, quod misit brucus in uobis, et non timuisti
eos</foreign>; soþ, soþ is, þæt ic iow secge, þæt ic sænde ceferas an
eow, and ge iow þa ne andredan.
 182. Þa sende ic gershoppan anufan iowerne hwæte, and ge þa
get gecyrran noldan, þæt ge wel gehealdan woldan þone halgan sunnandeg.
 184. Soþ, soþ is, þæt ic iow sæcge, þæt ic
sænde an iow birnenda renas and sweflen læg of heofonum, and gef ge ne
willaþ get healdan sunnandæges bebod and sæternes ofer non and þare
monannihte, þonne becumaþ get ofer iow micel goddes erre.
 189. Eala hwæt, monnum iu stranglice gelamp for sunnandæges
weorce, þæt he drihten sende ceferas ofer manna bearn, þa þonne
adilegedan ealle wudebeorwas for sunnandeges weorce.
 192. And þa hy drehten anget, þæt men þa get noldan
geswican untidweorca, he þa sænde wunderlice gershoppan stapan an
eorþan, þæt hio fretan ealle eorþwæstmas butan letlan dæle.
 195. Þa andged he ure drihten, þæt men noldan þa get
healdan sunnandeges bebod, he sende þa birnende regn and sweflen leg ofer
manna bearn; þa scoldan hio swiþe nioh mid ealle forweorþan, þa gehreaw
him drihtne manna forwyrd, þa genam he þæt fyr eft fram manna bearnum
and his miltse let ofer manna bearnum.
 201. Þis wæs geworden on Egipta lande.
 202. Hie þa heoldan letle wile sunnandeges bebod and brecan eft
and noldan geswican untidweorces, þa sænde dryhten <foreign>v</foreign> deor up of se, and
nes ænig man, þæt hiom wiþstandan mihte, ær þanne hie drehten
eft fram mannum hi anam, þa he geseah, þæt his handgeweorc forweorþan
scolde.
 207. Þa gelamp hit binnan feawe gerum, þæt menn eft
oferhogodan sunnandæges bebod and sæternes ofer non.
 209. Þa angan drehten selfa dihtan þæt gewrit, þe her nu
forþ sægeþ, and he cwæþ: soþ is, þæt ic iow secge, þæt
ic iow wæs arful geworden and milde, and iow com micel of heofonum and
genihtsumes, and ge sweþeah noldan healdan be minan bebodum þane halgan
sunnandæg.
 214. Soþ is, þæt ic eow sæcge, þæt ic wæs
geþyldig for iow, and ge me oft tynan gededan, þanne þearfan cleopedan to
iowrum husum, and ge hi ne noldan gehyran, ne me nane mildheortnesse noldan an
heom gecyþan; and þonne ælðiodige to iow coman, þanne noldan ge
hiom nan god don.
 219. Soþ, soþ is, þæt ic iow sæcge, gef ge ne healdaþ
þane halgan sunnandæg fram nontide þæs seternesdeges oþ þæs
monandeges lihtincge, þæt ealle þa yfel becumaþ eft ofer iow, þe iow
ær an becoman and her beufan gewritene sindon.
 224. Ic eom godes sunu, and ic feola geþrowade for iow, ic wæs
an rode ahangen for iow, and ic deaþ geþrowade for iow, and ic of deaþe
aras for iow an þone halgan sunnandeg, and ic an heofonas astah an þone
halgan eastorsunnandæg, and ic sitte nu an þa swiþran healfe
godfæder, and ic cume to demenne cwicum and deadum an þone halgan
sunnandæg.
 230. Þa he þanne mende þane egeslican domes deg.
 231. Hwæt, he drihten þa openlice cydde on þam worde, þa
he cwæþ, þæt an sunnandæg of deaþe arise, þæt se
sæternesdæg biþ þæs sunnandeges, siþþan hit non biþ,
forþon hit wæs sunnændæg, þa drihten self of deaþe aras.
 235. Crist selfa and ealle halgan hefdan for sunnandeg þone
dæg, þe Crist aras of deaþe.
 236. And from nontide þæs sæternesdæges oþ þæs
monandæges lihtincge ge sceolan heoldan, and gef hit eorþlice men
anwændaþ, þonne ne onfoþ hio næfre dæl drehtnes wuldres.
 239. And drehten wæs þa get forþ sprecende, and he
cwæþ: soþ, soþ is, þæt ic iow sæcge, se þe ne gehealdaþ
þane halgan sunnandeg, minne restandæg, þe ic of deaþe aras, mid rihte
fram nontide þæs sæternesdæges oþ þæs monandæges
lihtincge, þæt he biþ awerged aa in weorulde weoruld, and ic him
wiþsacæ, þonne he of þisan life gewit, and he ne hafaþ næfre
dæl mid me ne mid minan ænglum to heofonan rice.
 247. Ealle fyþerfete nytenu cleopiaþ to me, and ic hio
gehære, and hiom nillaþ reste forgefan an þone halgan sunnandeg.
 249. Soþ is iow sæcge, gef ge ne healdaþ þone halgan
sunnandeg mid rihte, þæt ic sænde gyt ofer iow micele stormas and
hagolstanas and fleogende neddran, þa ge abera ne megan, and swelicne leg;
and ic lete hæþenfolc ofer iow, þa iow fornimaþ and iowra bearn.
 254. Soþ ys, þæt ic iow sæcge, gef ge healdaþ þone
halgan sunnandeg mid rihte, mid ælmessan and mid ciricsocnum, swa mon
sunnandeg don scel, weorþian mid eallan weorþmendum minne restandæig,
þonne ontyne ic iow heofenas þeodan, and ic selle iow menigfealde
wæstmas sylle and mine bletsunge an iowrum husum to nytte a oþ ænde
eowres lifes, and ge þonne bioþ gehwærfede to me and to minan halgan,
and þonne swa hwæs swa ge biddaþ an minan naman, eal ic iow sille.
 262. And ic blissige an iow and ge on me; and ge bioþ halige,
forþon ic eam eowar drihten, and nis ænig oþer butan me anum.
 265. Soþ is, þæt ic iow sæcge, þæt ic swerige þurh
minne miht and þurh mine þa halgan ænglas, cherubin and særaphin,
þa send cleopiende beorhtum stefnum and þus cweþaþ: <foreign>sanctus, sanctus,
sanctus dominus deus sabaoth, pleni sunt celi et terra</foreign>.
 269. Þa cwæþ ure drihten: þurh hiora mihte ic swerige, gef
ge ne healdaþ þane haligan sunnandeg mid rihte, þonne cymeþ micel reng
and snaw and micele hagolstanas ofer iow, and micel fer biþ anberned ymb þa
monþas utan, þe synt hatene september and october.
 274. And ic þanne wille forbærnan ealle eower god and ealle,
þa þe an unrihtum tidum yfel wyrcaþ, oþþe he an þæm dege
oþerne swinggæþ, oððe he hus feormaþ oþþe hlafes bakeþ
oþþe swereþ oþþe cnytt, oþþe he hine baþaþ, oþþe he hine
efeseþ, oþþe he hine scirþ, oþþe he unalefedlice an þam dege
gegeð, þæt he werig biþ, oþþe he ænige unrihtnesse an þan
dæge gefremeþ; þa þe hit doþ, witan hie þanne, þæt hio bioþ
ealle awergde fram me in þa æcan wita and hiora bearn ealle butan
æghwilcum ænde.
 283. Ond eghwilcan men is beboden þurh god selfne in Cristes
noman and in þaræ halgan þrinnesse naman and in þare halgan anesse
naman and in þare halgan rode naman, þe drihten self an þrowade, se þe
hebbe þis gospel an his gewealde, þæt he hit bodige and cyþe swiþe
gelomlice godes folce swa þurh hine selfne, gef he gelæred sie, swa þurh
oþerne gelæredne mon, þonne he him to cume.
 290. And gef he þonne þæt agemeleaseþ, þæt he
lætaþ licgan þis godspyl unnet godes folce, þæt hit ne nan
mynstermon na sægþ, þonne cweþ drihten and þus aþ swor, þæt
he wære awyrged fram him and fram eallum his halgum in þa æcan witu.
 295. And þis bioþ þa monþas september and october, þæt
þys fyr an becymþ, þe se diacon ær bi segde, þæt drihten us to
sendan wolde.
 297. Florentius se papa and Petrus se bescup wæron on þa tid
on Rome, þa þis gewrit becom anufan Sancte Petres wiofode, and hie wæran
þa/ salestan witan and þa betstan gorenestan egþer ge gode ge mannum.
 301. Soþlice hie þæs wæran gewitan, þæt þis halige
gewrit of heofonum com, and hio hit fundan anufan Sancte Petres altare.
 303. And hie þa forþan þus cwædan and miclum cyþdan: wit
swerigaþ þurh þane micelan anwald ures dryhtenes and þurh þa halgan
Cristes rode, þe he for manna helo a þrowade, þæt hit is eal soþ,
þæt wit sæcgaþ, þæt fram nanum eorþlicum men þios dryhtnes
ærendboc awriten ne wæs, ne mid bocblece, ne mid nenigum eorþlicum
andweorce, ac hit wæs on Sancte Petres heahaltare funden þis gewrit þus
awriten mid geldnum stafum.
 311. Men þa leofestan, hwilc man is þonne efre, butan his
heorte se eal mid deofles strealum awrecan, þæt he wæne, þæt se
halga papa and se biscup dorstan swerigan menne aþ þus micel megen?
 315. And hit gelamp an þa tid, þe þis gewrit becom anufan
Sancte Petres wefode, þæt se stod wearþ eal onhrered, and hio abiofode
eal, and sio bergen wearþ open geworden and unhlidod, þe Sancte Petres
lichama an leg under þam weofode.
 319. And gef eorþlice men nu agemeleasiaþ þisæs gewrites
bebodes, þonne ne geþæncaþ hio na, hu strang hit biþ an helle to
bionne.
 321. Þonne manaþ us þis halige gewrit, þæt we simle
sion geynegode to ure saule þearfe and þæs ytmestan deges ures lifes and
þæs gedales lichoman and saule.
 324. And þonne we sculon ælces unnyttes riht ageldan an þene
bifigendan domes dege for eallum þam weorcum, þe we nu wiþ godes willan
wercaþ from nontide þæs sæternesdæges oð ðes monandeges
lihtinge.
 328. And eac we sculan þær riht ageldan for ures lifes dede,
þe we siþ oþþe ær efre gefremedan fram ures lifes fruman.
 330. Ne megan wy þanne ure misdeda behedan ne bedigligan, ac hio
bioþ þanne ealle opene and unwrigene beforan us, butan hio ær geanddette
bion and gebette.
 333. And us mon þanne nenigre deda grimlicor ne mengaþ, þanne
þæs seternesdeges weorces, siþþan hit non biþ, oþ þæs
monandeges lihtinge, buton manslihte and ciricbryca and hlafordswicunga.
 336. Gef we þonne, men, willaþ gewercan godes willan and þone
sunnandeg gehealdan, þonne magon æghweþer ge us heofona rices eadignesse
geearnian, ge we megan gesæliglice befleon þa deorcan and þa dimman
stowe helle tintrego, þe deofol an wunaþ mid his weagesiþum and mid þam
awergdum saulum, þa þanne noldan healdan þises gewrites bebod, þe
dryhten self awrat, ac hlestan deofles larum and noldan to gode gecyrran
þurh soþe anddetnesse and þurh soþe bote.
 345. Wa la wa biþ þam mannum, þe mid deoflum scealan habban
heora eardungstowe, þær biþ sar butan frofre and ærmþo butan are
and wæana ma, þonne hit eniges mannes gemet sie, þæt hit asecgan
mege.
 349. Dryhten.
 349. Se an heofonum rixaþ, gescylde us wiþ hellewitu, wiþ
þa ecan clammas þurh his wuldar and þurh his weorþment a buton ende,
amen.

END_TEXT
START_TEXT

HomU 36 (Nap 45)
B3.4.36.
Napier 1883, no. 45: 'Sermonem angelorum nomina': Napier 226-32.



 1. <foreign>Sermo angelorum nomina</foreign>.
 2. Her onginð, men ða leofestan, ymb ures drihtnes
ærendgewrite be ðære halgan þrynnesse, þe feoll of þam seofoðan
heofone þurh þone halgan heahengel Michael and wæs funden in þam
geate, þe hatte Effrem.
 5. And he hit sende þam mæssepreoste, þe hatte Achorius.
 6. And he hit underfeng and sende hit to ðære ceastre, þe
hatte Ieremiam, and to þam mæssepreoste.
 8. And he hit asende Talasius.
 9. And Tala soðlice hit asende to Ebream þære ceastre and to
þam mæssepreoste, þe hatte Lebonum.
 11. Lebonum soðlice hit asende to Cappadociam þære ceastre
and to þam mæssepreoste, þe hatte Machabium.
 12. And Machabium soðlice hit asende to þære stowe Sanctus
Michael þæs heahengles.
 14. And þanan hit becom to Rome and in ða burh and þær
wæs funden on Sanctus Petrus weofod and þus wæs awriten mid gyldenum
stafum.
 16. And soðlice þa, ðe in þære ceastre wæron, heo
ða dydon, swa heo þær gewearð, þæt heo fæsten þreo dagas and
to gode and to Sancte Petre georne sohtan mid ælmessum and mid fæstenum
and mid wæccum and mid halgum gebedum þone intingan þysses halgan
gewrites, forðan þis ærendgewrit in þissum ceastrum becumen wæs.
 22. And hit wæs forðan, þæt on þam halgan sunnandæge
þæt nan man hine to unnytnesse to swiðe ne geþeodde.
 24. Ðæt is, þæt nan man on þysne dæg on dome ne
sitte ne að ne swerige ne wyrte in lehtune ne fatige; and þeh hwam
gebyrige, þæt his fyr ut gewite, nis þæt alyfed to begetenne.
 28. And nan wif hire yrfe ne meolcige, butan heo ða meolc for
godes lufan sylle.
 29. Ne mylnum nis alyfed to eornenne ne on huntað to ridenne ne
nan unalyfedlic weorc to wyrcenne.
 31. Forðan þe for ðyssum yfelum weorcum forweorðað þas
eorðlican þing, and se bifigenda dom cymð ofer gefullad folc.
 33. And ongeotað, ge earmingas synfulle, þæt on six dagum
wæron geworhte heofonas and eorðan, sunne and mona, sæ and fixas and
ealle, þa ðe on hym syndon; and æfter eallum þissum swa gewordenum he
gesceop Adam þone ærestan man of þam lame.
 38. And þa ðy seofoðan dæge he hine gereste æfter his
six daga weorcum.
 39. And swa gedafenað ælcum men to habbenne restendæg, swa
ða halgan englas reste habbað on heofonum.
 41. Ac ic halsige on godes naman and eornostlice hate, þæt ge
gecyrran to gode mid gebedum and mid wæccan and mid fæstenum and mid
synna andettnesse eowrum scriftan and mid hreowsunge dædbota and mid
teoðunge ealra ura æhta weoruldgestreona.
 45. And mid þære halgan rode he us gesenað.
 46. And þæt fæsten, þe ða Niniuete fæston,
fæstað þa.
 47. And gif ge swa doð, þonne ahreddeð us drihten.
 48. Ge ermingas, efestað and begeotað heofena rices wuldor,
forðan dæghwamlice se deað cymð beforan eowrum eagum, and underfoð
þyssum drihtnes ærendgewrite.
 51. And gif ge nellað gebetan eowre misdæde and healdan þone
halgan sunnandæg mid rihte fram nontide þæs sæternesdæges oð
monandæges lihtincge, and gif ge nellað healdan þa godsibbrædenne,
þe ge habbað for gode and for Sancte Iohannes dæle begetene and eowre
teoðunge on riht ageofan: and gif ge þæt nellað, ic sende ofer eow
hagelstanas, and ælc an hagelstan wegeð fif pund.
 58. Ic sæcge, þæt on þam monðe, þe hatte nouembris,
þæt ge scoldan ealle forweorðan, nære þære halgan Sancta Marian
gebed and þæs halgan heahengles Michahel and þara haligra apostola
Petrus and Paulus.
 62. And þurh heora bene ge wæron alysde of þam witum, ða
þe towearde wæron.
 63. Ic cweðe to eow, gif ge willað fon to dædbote, þonne
beoð eow opene heofena geatu, and ic sylle eow hwæte and win and ele and
in/ eowrum bernum blæde and gemanigfeald god in eowrum husum; and ic eow
sylle heofona rices wuldor aa on ecnesse soðlice.
 68. And ic cweðe to þissum folce minum þam holdan and þam
leofan: gewislice ge becumað to heofona rices wuldre mid gebedum and mid
wæccum and mid ælmessa sylenum, gif ge willað ealle yfel forlætan,
ge on manslihte ge on mænum aðum, and fylstan widewum and fæderleasum
and moderleasum cildum, þæt ge motan beon mid eowrum broðrum godes bearn
gecigede.
 74. Beþænce se fæder þone sunu and se sunu þone
fæder butan yrre and butan werignesse, þæt ge þurh þæt ne synd
fordone ne to deaðe forlorene, þe ge mid yfele onginnað and þæt
næfre wel ne geendiað.
 78. Ic cweðe to eow: gað to minum cyricum mid ælmessum and
mid leohte and geherað þone halgan sang and forlætað eorre and
druncennesse and unrihthæmed and healdað þone halgan sunnandæg, and
beþencað þone bifigendan domes dæg simle beforan eowrum eagum.
 83. Ic sende eow gehadode beforan gode simble, and gif ge hym
willað gelefan.
 84. Ic eow halsige, min getreowe folc, þurh Iordane þa ea,
þær Sanctus Iohannes me þone halgan fulluht asende mid ele and mid
crisman me þurhsmyrede.
 87. And þonne he se engel cwæð to me: þis is min leofa
sunu, on þæm ic me wel gelicode, geherað him wel.
 89. And þurh þis halige gewrit ic eow halsige, þæt ge
þysum gelefan; and ic hate, þæt ge gangen to minum cyricum, and þær
ge eower geswinc sellað.
 92. And gif ge nellað swa don, þonne bende ic minne bogan, and
ic sende mine flan ofer eow, and þonne forweorðað synfulle men; and ic
sende ofer eow fleogende nædran, þa þe fretað eowre breost and eowre
blæde, þe ge big libban scylon.
 96. Ac þeahhwæðere gecerrað to me, ge synfulle, and
forlætað yfel a, forðam þæm ic mildsiende eom, minum þam
getreowum, and heo onfoð heofona rices wuldre.
 99. Gelefað þyssum wordum.
 99. Ic sænde to eow for þam halgan sunnandæge, þæt ge
ageofan ða teoðunge to godes cyrican.
 101. Forðam, gif ge nellað hy ageofan gode and his preoste, he
his min broðor and min sunu þam, ðe to me wendað, and þam, þe hit
forhealdað, beo he fram me and fram minum bebodum, ic sende ofer eow wedende
wulfas and wedende hundas, þe etað eowerne lichaman to deaðes tocyme.
 106. Ic sende on eowre hus biternesse and wanunga and granunga; and
ic þa eft nime fram eow for minre mildheortnesse, and ge gað to minum
cyricum and gecerrað to me, and ic to eow, forðam ic eam mildsiende, and ic
mildsige ælcum þara, þe mine bebodu healdað, a in ecnesse.
 111. Ic hate and ic halsige, þæt ge on sunnandæge eowre
heafdu ne þwean ne eower fex ne efesian; and gif ge swa doð, þonne beo ge
adilegad, ge and eowre sawle, of lifigendra bocum.
 115. And gif ge nellað betan, þæt ge to woge gedon
habbað, ic sende yfel on eower hus and eorre.
 116. And ic hæbbe asend þis gewrit to eow, þæt ge him
gelefan.
 117. And gif ge nyllað healdan eower word and eower wedd, ge
þonne beoð adilegode of ealra lifigendra bocum; forðan ic hæbbe aboden
eow tuwa þurh twam gewritum ær þissum, and þis is þæt ðridde,
þe ic sende nu to eow.
 122. And gif ge nellað healdan min bebod, ic sende ofer eow
geswinc and mettrumnesse on andwlitan and on eagum and on earum and on eallum
limum, þa eow habbað oð deaðes tocyme swiðe hearde.
 125. Soð is, soð is, þæt ic eow secge, þæt ic wæs
for eow on rode genægled, and þær ic þrowade for eow, and ic aras on
sunnandæg of deaðe, forðan þe se sunnandæg is restendæg and
wuldorlic dæg and lihtnesse dæg, and forðan þe on ðam sunnandæge
gescop drihten heofonan and eorðan and ealle þa gesceafte, þe on hym
syndon.
 131. On sunnandæg wæron englas gesceapene.
 132. And on sunnandæg reste Noes earce on þære dune, þe
Armenia hatte, æfter ðam miclan flode.
 133. On sunnandæg lædde drihten his folc of Egyptum þurh
ða readan sæ drium fotum, and his feond adruncon in ðære sæ.
 136. On sunnandæg let se hælend rinan mannan, þone
heofonlican mete, þe he his folc mid fedde feowertig wintra on þam
westenne.
 138. On sunnandæg is seo acennednes ures drihtnes hælendes
Cristes.
 139. On sunnandæg worhte drihten win of wætere in
Architriclines huse.
 141. On sunnandæg gefylde se hælend of fif hlafum and of twam
fixum fif þusend manna butan wifum and cildum.
 143. And on sunnandæg aras drihten of deaðe.
 143. And on sunnandæg he asende his apostolum þone halgan gast
on fyres ansyne.
 145. And on sunnandæg gesæt se hælend on ða swiðran
healfe þæs heahfæder.
 146. And on sunnandæg cwæð se hælend: openiað þas
geatu and þa fæstan scytelsas, and ic wille gan þæron.
 148. Forðan ongeotað ge þis bebod: ic bebeode eallum minum
cyriclicum larum, þæt heo beþencen drihtnes ærendgewrit; and
behealdað þone halgan sunnandæg and þa fæstendagas, þe men eow
beodað to healdenne; and eowre teoðunge ageofað to godes mynstrum,
forðan/ þe ge fulluhte onfengon; and healdað eowre clænnesse, swa ge
geheton æt fulluhtes bæðe; and gebiddað me swa georne, þonne eow
becymeð yfel, þonne do ic mine bletsunge on eow, þe me biddað.
 157. And þa hæðenan soðlice heo ne synd cristene, ne heo
god ne lufiað ne his bebodu healdan ne willað, ne heo na on hine ne
gelyfað.
 159. Soð is, soð is, þæt ic eow secge, þæt eow is
þearf, þæt ge healdan þone halgan sunnandæg mid rihte fram nontide
þæs sæternesdæges oð monandæges lihtinge.
 162. And gif ge nellað þyssum gewritum gelefan, ic sende ofer
eow wyrmas and fuhlas wedende, and þa fordoð eowre blæde, þe ge bi
libban scylan, and heo beoð eow æteowode.
 165. And ic sende hæðen folc ofer eow, þe eow ofnimað
eowre æhte and eower lif and eowere wif and cild, butan ge þa teoðunge
syllan to godes cyrican for minum lufan.
 168. Soð is, soð is, þæt ic eow secge, gif ge lesað in
lehtune wyrte on sunnandæg, ic sende nædran gefiðrede, þe etað
eowre breost oð deaðes tocyme.
 171. Gif ge ne healdað þone halgan sunnandæg, ðonne beoð
on eowrum husum acennede cild, þe ne geseoð ne ne gehyrað ne ne gað,
and ge forweorðað.
 173. And geþencað, þæt ge synd þæs oft gemyngad; and
gif ge healdað mine beboda, ealle god ic gehate and swa soðlice gelæste
þurh me.
 176. And swa hwylc mæssepreost, swa hæbbe þis gewrit and
nelle cyðan godes folce, þonne cweð se hælend, þæt his sawel
wære awerged, and his nama bið adilegad of lifigendra bocum.
 179. Ðis gewrit wæs afunden in Hierusalem, and þanan hit
becom to Rome and to Sancte Petres byrgenstowe for ure þearfe, and þus
wæs awriten mid gyldenum stafum, and of þære seofoðan heofone us to
becom, þæt ge þy fæstlicor gelyfdon.
 183. Ongeotað ge godes word, and his larum hersumiað, forðan
þe eow nealæcð se deað toweardes.
 185. And gif ge nellað gelefan, ic sende to eow beornendne ren
and sweflene leg, and eow fordeð and eowre bearn butan ende.
 187. And æfter þyssum gewrite ne cymð eow nan oðer fram
me.
 189. And gelefað þissum gewrite þurh drihten sylfne and
þurh englas and heahenglas for þæra mihte and anweald, þurh
heahfæderas and witegan, þurh apostolas and martyres and confessores and
þa halgan fæmnan and ealle Cristes þa halgan, þæt ge fullice
þysum gewrite gelyfan.
 193. Seo him drihtne simle þanc ge þæs ge ealra his geofena,
lof and wuldor a in ecnesse a butan ende, amen.

END_TEXT
START_TEXT

HomU 37 (Nap 46)
B3.4.37.
Napier 1883, no. 46: 'Larspell': Napier 232-42.



 1. Larspell.
 2. Men ða leofestan, Sanctus Gregorius cwæð: ic eow halsige
on ðone drihten, þe gescop heofenas and eorðan and ealle gesceafta, and
on ða halgan þrynnesse and on ða twelf apostolas and on ealle godes
halgan and on þa cyrcan, þe ge to gelyfað, and on þæt halige
fulluht, þe ge underfengon, þæt ge forlætan þa unnyttan spræca
gewurðan and þa unnyttan geþancas of eowrum heortum, þonne ge cumað
into godes cyrican.
 9. And utan mid inweardre heortan þencan ymbe þa godcundan
lare, þe us godcunde lareowas lærað and sæcgað ymbe þæt
heofoncunde rice, hu we hit begitan magon and wið deofles costnunge us
gescildan.
 13. Cyrice is þære sawle scip and sceld on domes dæg, and
heo is us gesceapen to gebedhuse, na to nanum gemothuse, butan ymbe þæt
heofoncunde rice and lare.
 16. Ðonne is hit gecweden on halgum bocum, þæt ælc man
hæfð twegen lareowas on dæg and twegen on niht, oðer us læreð to
heofona rices wuldre, þæt is godes engel, oþer us lærð to
hellewites brogan, þæs nama is deofol.
 20. Ðonne to sunnan upgange þonne bringað hy gode on gewrite,
se engel eall, þæt we on ðære nihte to gode gedoð, and se deofol
eall, þæt we to yfele gedoð and gefremmað, and wile oferstælan
þone engel, gif he mæg, mid þam yfelum weorcum.
 24. And hy cumað to sunnan setlgange and bringað gode eall,
þæt we to gode gedoð and eac to yfele.
 26. And swa hy us eac lædað into cyrican, þonne lærð us
godes engel stilnesse and gemetlice spræce and smeaunge ymbe godes beboda
and we gehyrað ures drihtnes lofsangas þærinne, and þæt we habban
gastlice þeawas and bebodu æt urum heortum and herigen urne scyppend ealra
gesceafta.
 31. Þonne lærð us se deofol unstilnesse and ungemetlice
hleahtras/ and unnytte spræce and unnytte geþancas and tælnesse and
treowleasnesse godes beboda.
 34. Ðonne se ðe oðerne tælan wille, þonne gange he
ærest on digle stowe and besceawige hine sylfne and beþence hine sylfne
and beðence, hwæðer hine ne mæge ænig man getælan.
 37. Ne bið þeah næfre nan man leahterleas ne synleas ealra
þinga.
 38. Wa ðæs mannes sawle, þe ða unnyttan spræca sprecð
and þa ungemetlican hleahtras drifð innan cyrcan, and eac þam men, þe
wyrigeð his fæder oððe his moder oððe his hlaford oððe his
biscop oððe his scrift.
 42. Ða þe þæt doð, hi beoð asceadene fram þære
heofonlican cyrican and eallum hyre gemanan to deofla gerime.
 44. Nytan hy na, hu heard wite hy ðæs to leanes habban sceolan
æfter domes dæge, butan hy hit gebetan ær heora endedæge.
 47. And us beodað ure godcundan lareowas þurh witegena word,
ægðer ge gehadodum mannum ge læwedum, ðæt ærest ða godes
þeowas, þonne heo into cyrican cuman, þæt hy habban gastlice þeawas
æt heora heortan and mynsterlice wisan on þeawlicum andgite godes beboda
eallum folce to bysne.
 52. Ðonne lærað hy us eac swa oft, swa we oftost magon,
þæt we secan ure cyrican mid ælmessum and mid urum clænum gebedum
inweardlicre heortan.
 55. And þancien we þam ælmihtigan drihtne ealre þære
are, þe he us on twelf monðum to forlætt.
 56. Ne recð god ælmihtig þære forgolpenan ælmessan ne
ðæs gymeleasan gebedes.
 58. Ðæt hine lærð se deofol, þæt he stande and
gorette and locige underbæc ut.
 59. Þæt bið gymeleas gebed, and he hit ne mæg gebetan,
forðan þe se deofol hæfð his heortan on his handa, and heo bið swa
heard swa stan oððe flint ongean godes beboda, and heo bið swa liðig
swa clað, and heo mylteð swa wex æt fyre ongean deofles lare and his
gedwolan.
 64. Ac he sceal eallum mode and eallum mægne to gode þencan
ymbe þæt heofoncunde rice and bigean his cneowa and his hleor to eorðan
and lætan his unnyttan geþancas of his mode.
 68. Wa þæs mannes sawle, þe nyle geswican unnytre spræce
and unnyttes geþances; he bið wyrsa þonne hund oððe æniges cynnes
nyten, þonne he into cyrcan cymð, forðam þe se man bið gefullad, ac
he þæt abrecð.
 72. Forðam he amyrð ægðer ge hine sylfne ge mænige
oðre men, forðam ælce man hatað þone hund and drifð hine ut of
þære cyrican, ac man ne deð þæne yfelan man swa.
 75. Sanctus Paulus apostolus wæs sprecende and sæde, þæt
him godes engel æteowde sume arlease sawle and swyðe synfulle ut gangende
of þam earman lichaman.
 78. And he geseah, þæt þær wæron micel meniu engla and
deofla; and þa fuhton swiðe þearle þa englas and þa deoflu ymbe þa
earman sawle; and þa deoflu hy genaman æt þam englum and oferstældon
hy mid hire yfelan weorcum, þe heo wyrcende wæs.
 82. And þa wæron þa englas swyðe sarige on heora mode.
 83. And þa deoflu hy potedon and þoddetton þa earman sawle
and heton hy ut faran raðe of þam lichaman swyðe heardlice and se lichama
wæs þa gyt sprecende, and he ongan swiðe yfele and bæd his deaðes
and sæde, þæt him næfre ær nære swa wa, swa him þa wæs;
and him andswaredon þa deoflu, and hy sædon, þæt him wære micele
mare and wyrse yfel toweard.
 90. Ða axode Sanctus Paulus þone engel swyðe forhtigendre
stæmne and cwæð to him: min hlaford, hwæt is seo ungesælige
sawel?
 92. Ða sæde he him, þæt he wære cyrican slitere, and
þonne he þærin com, þonne hyscte he on ða godcundan lareowas, and he
tælde ða cristenan men, þe on ðone ælmihtigan drihten gelyfdon, and
he wæs æfre unnytte word sprecende innan godes temple, and unnytte
geþancas he ðohte þærinne.
 98. And þonne se goda heap ongan singan and god herian and
ræddan godspell and sædon ymbe Cristes tocyme and ymbe his þrowunge and
his haligra, þonne sæde he, þæt hy lugon and hit worhton heom sylfe.
 101. And him ðuhte þonne seo tid to lang, þæt he hit
gehyrde and þærinne wære, and wende hine þonne aweg, þæt he ne
mihte hit gehyran.
 104. And se deofol hine lærde þonne eall þæt and lædde
hine þonne ut of þære cyrican be ðam locce.
 106. Swa oft, swa he þærinne wæs, him þuhte æfre to
lang, hwonne he moste beon ymbe þæs lichaman oferfylle and ymbe his agene
unþeawas; and he wæs æwbreca, and he nolde næfre his synna
behreowsian ne andettan his scrifte.
 110. And he sceal standan on þære fyrenan ea oð his weleras
oð domes dæg, ðær ne bið nan gefea ne nan blis, ne ðær ne
bið nan lufu.
 112. Ða cwæð se engel eft to Paule: folga me, þonne
æteowe ic ðe sumes soðfæstes mannes sawle ut gangende of þam
lichaman.
 115. Ða eodon hy.
 115. Þa ymbe lytel þa clypode se engel to Paule and cwæð
him to: loca hider.
 116. Þa locade he þider; ða geseah he þa halgan sawle ut of
þam godan lichaman gangende, and he geseah micele menigu engla and deofla,
and hy fuhton stiðlice ymbe þa halgan sawle.
 120. And þa englas hy genamon æt þam deoflum and
oferstældon hy mid hire godum dædum.
 121. And þa deoflu wendon sceamigende aweg, and hy wæron on
miclum unsælum.
 123. And þa englas wæron on swiðe micelre blisse, and hy
heton byrigean þone godan lichaman and þus cwædon: <foreign>Benedicat omnia
opera eius dominus</foreign>; ðæt is on englisc: gebletsige eall hire weorc
ælmihtig drihten.
 127. And se goda lichama wæs þa get sprecende and þancode
gode ealre þære are and þære blisse and þære lisse, þe he him
lænde.
 129. And he sæde, þæt him nære næfre ær swa eðe
ne swa myrige on nanum yfele, swa him þa wæs, and he wæs biddende his
lifes.
 131. And him andswaredon þa englas and sædon, þæt him
wære hundteontigfealdlice mare myrhð and blis toweard.
 133. Ða axode Paulus þone engel, hwæt seo gode sawel
wære.
 134. Ða sæde he him, þæt heo wære mildheortnesse
fyligende and staðolfæst on hire heortan wið deofles costnungum, and
þæt heo wære herigende æfre on hire life urne drihten and urne
scyppend ealra gesceafta and ealle his halgan.
 138. And heo lufode þa halgan cyrican and gastlice gebedu and
fæsten and ælmessan and þa godcundan heapas.
 140. And eal cristen folc heo lufode swa hire fæder oððe
moder and sæde, þæt hy wæron hire geswustra.
 142. And þonne se heap ongan singan godes lofsangas and ræddon
godspel, þonne bletsode heo hy, and hire þuhte seo tid to scort, þæt
heo ne moste gehyran ymbe Cristes þrowunge secgan and his haligra and ymbe
his tocyme, and hu heo mihte hellewites brogan wiðstandan and þæt
heofoncunde rice geearnian.
 148. And se ðe wæs cyrican ehtere and nolde gehyran ne gelyfan
on þa godcundan lare, þonne onscunode heo hine, swylce he wære hire
gefa.
 150. And heo nolde næfre cuman to godes weofode butan hire
ælmessan, forðam nan man nah to godes cyrican ne to godes weofode
idelhende/ to cumene, þæt he ne bringe be ðam dæle, þe him god
læne and him to onhagude.
 154. Forðan hit is geræd and gecweden on halgum bocum,
ðæt, swa swa wæter adwæsceð fyr, swa adwæsceð seo ælmesse
þa synne.
 157. And sceal beon seo gode sawel on Abrahames fæðmum oð
domes dæg.
 158. Be ðam we magon niman bysne be woruldþingum; se man, þe
bringð medsceat þam gerefan, se geærendað bet, þonne se, ðe
nænne ne bringð.
 161. We eow sæcgað to soðan, þæt, se ðe nele her his
synna nu andettan his scrifte and betan, swa he him tæcð, hine sceal on
domes dæg gesceamian beforan gode and eallum his halgum and eac eallum
deoflum, swa þam men dyde, þe wurde færinga nacod beforan eallon folce,
and he nyste þonne, mid hwam he þone sceamiendan lichaman bewruge.
 167. Swa him bið on domes dæg, butan he his synna ær bewreo
mid andetnesse and mid dædbote and mid ælmessan and mid geswicennesse and
mid halgum gebedum and mid fæstenum and mid manegum godum weorcum.
 171. Ða soðfæstan men þonne geseoð heora wuldor and
heora wlite and blisse hym toweard, and þa arleasan þonne geseoð heora
wite and heora suselcwale hym toweard.
 174. We magon aðwean mid ælmesdædum ure synna of urum
lichaman.
 175. And we eow biddað, for eowres drihtnes lufan, þæt ge
dæghwamlice dælan ælmessan be ðam dæle, þe ælcum men to
onhagige, þeah hit ne sy butan feorðan dæl anes hlafes, godes þances
ælmesmannum oððe wydewum oððe steopcildum oððe þeowum mannum
oððe ælþeodigum mannum.
 180. Wa ðæs mannes sawle, þe betynð his duru ongean godes
þearfan for ðam þingon, þæt hine lærð se deofol; swa him bið
betyned heofona rices duru ongean on domes dæge.
 184. Ac beon we æfre cumliðe; ure sawel bið Cristes cuma on
þam forhtigendan domes dæge.
 185. Utan lufian ure cyrican, forðam heo bið ure friðiend and
werigend wið þæt micele fyr on domes dæg.
 187. And wyrcan we simle brycge and þa betan.
 188. Ðeah se man nime ænne stan and lecge on ful sloh,
þæt se ælmesman mæge mid þam oðrum fet steppan on ða clænan
healfe, þæt him bið micel ælmesse and micel med for gode.
 191. Eac beðearf seo sawel on domes dæg rihtes weges and
clænes and staðolfæstre brycge ofer þone glideran weg hellewites
brogan.
 194. Bærnon we urne lichaman mid clænum gebedum æt urum
heortan and mid fæstenum and mid ælmesdædum.
 196. And toforan eallum oðrum þingum wite gehwa, þæt he
hæbbe clæne heortan to eallum cristenum mannum; he sceal eac lætan his
wyrignesse and lufian his gebedu, and he sceal forlætan yfele geþohtas
æt his heortan, forðan þæt yfele geþanc hine lærð se deofol.
 200. Ðonne ne beo nan man oðres mannes ælmessan to
geornfull, butan he wite, þæt he mæge ægðer gebetan ge his agene
synne ge eac oðres mannes, forþan ðe ælc man hæfð on his agenre
byrðene genoh.
 204. Ðonne geþænce ælc man himself, hu swiðe man
pinsað þa sawle on domes dæg, þonne man sett þa synne and þa sawle
on ða wæge, and hy man wegeð, swa man deð gold wið penegas.
 208. And gif þa penegas teoð swiðor þonne þæt gold,
þonne miswyrð þam men hraðe.
 209. Swa bið þære sawle and þære synne; gif seo synn
tihð swyðor, þonne seo sawel, þonne farað hy butu on forwyrd.
 211. And þa synna yrnað æfter þære earman sawle and
hire þus to cweðað: hwi noldest ðu, earme, betan ure synna, þa þu
hy onfenge þurh ure ælmessan?
 214. Hwy noldest ðu, forwyrhte, biddan þe arfulle þingeras
wið þone ælmihtigan þrym þære halgan þrynnesse and æt
þære soðan annesse?
 216. Hwi noldest ðu, ungesælige, andettan þinum drihtne and
biddan þone halgan Michael, þæt he wære þe fultumigend, and ealle
his halgan?
 219. And þonne get þus gretað grimmum stæfnum: hwæt
sceoldon þe, þeodeorðan fylnes, ure ælmessan?
 221. Ðu us gehete godcunde gebedo and clæne fæsten and
gastlice wæccan, and þu hit us aluge; and þu nystest þe sylfum ane tid
dæges witod lif æfter urum deaðe, and þu ne mihtest him wiðstandan
mid þinum golde ne mid þinum seolfre, ne, þeah þu ahtest eall þysne
middaneard to æhte, þæt þu ne sceoldest wyrmum to mete and to
gebeddan weorðan and wreon þe mid þære cealdan eorðan, þær ðu
sceoldest to fule and to fracoðe weorðan and to laðlicre ansyne eallum
þinum freondum.
 230. And we gelyfdon on ðe swa on urne drihten, and þu
hæfst us ealle beswicen and belæwed.
 231. We wendon, þæt þu wære godfyrht and hæfdest
gastlice gebæru beforan us, ac ðu hæfdest deofles geþanc æt
þinre heortan, and þu wære an licetere, and þe þuhte æfre to
lytel ure ælmesse.
 235. Ac heo þe sceal beon nu swyðe grimme forgolden, þæt
þu wære swa ungeþancfull þinum drihtne, ne þu, ne gelyfdest on ða
godcundan lare, þe þe laðedon dæghwamlice to ðam uplican rice.
 238. And þu wære swa gifre swa hund, and þu næfre nære
full þe ma, þe hell.
 240. Sceamige þe nu þinra unðeawa betwux deaðe and
deoflum.
 241. And þu wære þær morð and myrðra, ac þu ne miht
her swa beon.
 242. Ac þu his scealt nu her wite habban on þære grimman
helle mid deoflum and mid dracum and mid wælslitendum wyrmum and mid þam
grimmestan suselcwale a on ecnysse.
 245. Geþence gehwa himsylf, hu sceort and hu earmlic þis
læne lif is.
 246. Ne yldan we na fram dæge to dæge, þæt we to gode ne
gecyrron, forðam þe we us nytan witod lif oð æfen, ne we nyton,
hwæðer we motan eft dæges gebidan.
 249. Ne us ne þearf na tweonian, þæt we oðrum ne scylon
gebyrian butan tweon, oððe heofonwarena cyninge oððe hellewites deofle,
swa hwæðer swa we her geearniað.
 252. Hit is earmlic and sorhlic eallum cristenum mannum to
gehyranne and to geseonne eall, þæt man us foresægð ymbe Cristes
hidercyme and his þrowunge and ymbe hellewites brogan.
 256. And se man bið swa blind and swa deaf, and he bið swa
heard swa stan, and he ne mæg ongitan þa godcundan lare, þe hine
lærð and laðað to urum drihtne fram deofles anwealde and his
yrmðum.
 259. Æghwylcum men is to onscunianne ælc oferfyll on ælcum
timan, forðam þe heo is drihtne swyðe lað.
 261. Oferfyll bið þære sawle feond and þæs lichaman
unhæl.
 262. Se ðe his to fela nymð, he bið wodum men gelic; and hit
bið mægbana and morðslaga, and hit ne murneð for nanum men, ne for
fæder ne for meder ne for broðer ne for swuster ne for nanum gesibban
men.
 266. Ealle unsibba hit wyrcð, and hit alucð þæs mannes mod
þurh deofles costnunge.
 267. Ðonne secgað us ure godcundan lareowas, þæt hy nyton
þa tid, hwænne we of þysum earman life gewitan sceolon þe ma, þonne
se þeof wat, þe ðone oðerne lætt and lærð, hwonne seo tid
cymð, þe he hy begen on forwyrd forlæt.
 272. Swa bið þam godcundum mannum, þe us laðiað to
heofona rices wuldre, þæt hy nyton þa tid, þe se ælmihtiga god us
wyle habban and to his rice gelaðian, þær we motan beon, gif we hit
willað geearnian, on wlite and on wynne mid englum and mid heahenglum and mid
þam apostolican werode, mid fæder and mid suna and mid þam halgan gaste
a butan ælcum ende.
 279. God us to ðam gefultumige, amen.

END_TEXT
START_TEXT

HomU 38 (Nap 47)
B3.4.38.
Napier 1883, no. 47: 'Larspel and scriftboc': Napier 242-5.



 1. Larspel and scriftboc.
 2. Leofan men, doð, swa ic eow bidde, gehyrað, þæt soð
is.
 3. Understande se, ðe wille, hit is swutol and gesyne þæt
þes þeodscipe is swiðe forsyngod; and þy is onsæge oft, næs
æne, here and hunger, bryne and blodgyte, unwæstm and unweder, stalu and
steorfa and fela ungelimpa.
 7. Ðonne is micel þearf ealre þisse þeode helpes and
rædes.
 8. Forðam to forð heo is bedæled gyt and gefyrn wæs
rædes and rihtes for gode and for worulde.
 10. And her unrihta fela rixað on lande, and nis a fela manna,
þe hogie ymbe þa bote swa georne, swa man sceolde.
 12. Ac dæghwamlice man yceð yfel æfter oðrum and unriht
ræreð and ælc riht lytleð for gode and for worulde.
 14. And þam man talað wace, þe woldan for godes ege georne
riht lufian, gif hy swa mihton, and þa syndon mæðe and munde bedælde
ealles to swiðe, forðam swicdom is swiðra, þonne sy wisdom, wide geond
þas þeode, and swa wæs to lange.
 18. Eala, eala, fela is nu ða fracodra getrywða wide mid
mannum.
 19. Ac soð is, þæt ic sæcge, gecnawe se, ðe wylle,
seldan cymð god wæstm of yfelum sæde, ne wyrð hit æfre ful god
ær on þisse ðeode, ær man aweodige þa unriht and þa manweorc,
þe man wide sæwð and gesawen hæfð be æghwylcum ende.
 23. Ac wolde man geswican þara mandæda, þonne godade hit
sona.
 25. Leofan men, se halga Iohannes cwæð: æfter þam
þusende bið se deofol unbunden.
 26. Nu is þæt þusendfeald getæl agan æfter
mennisclicum getæle, ac hit is on þæs hælendes andweardnesse,
hwænne he hit geendige.
 28. Ðæt þusendfeald getæl is fulfremed, ac se wat his
geendunge, þe ealle þing mid his agenre mihte gesceop.
 30. Manega men wenað, þæt þes middaneard scule standan on
six þusend wintrum, forðan þe god ælmihtig gescop ealle þing binnan
six dagum.
 33. Ac þæt getæl wise witan hit on oðre wisan
getrahtnedon.
 34. Ða six dagas, þe god ælmihtig gesceop þurh his agene
mihte on soðre þrynnesse, þæt is fæder and sunu and halig gast and
is an soð god rixigende and gemende ealra his gesceafta a butan ende.
 38. Ða six dagas getacniað, þæt we scylon on geswince
libban her on life and æfter þissum life for urum godum dædum mede
onfon æt urum scyppende on þam seofoðan dæge.
 41. Ælces mannes tima bið geendod binnan seofan daga fyrste;
and þonne gerest he hine, and seo sawel fehð to þam, þe se lichama
ær geworhte, oððæt se eahtoða dæg cymð; þæt is domes
dæg, þæt is se eca dæg, se langa dæg æfter þam dome, se
myriga dæg, se halgesta sunnandæg, godes dæg and ealra halgena
dæg.
 47. Ðæs dæges sawla and lichaman beoð gesamnode.
 48. Þy dæge blissiað þa, ðe sunnandæges freols
heoldan and heora lencten wel gefæsten and þa twelf ymbrendagas gode to
þance and freols and fæsten wel geheoldan.
 51. Ðonne anes gehwylces mannes dæda cyðað, hwylce
clæne beoð, hwylce fule; þæt fyr hit geswutelað.
 53. Ðonne we scylon standan beforan þam gyldenan cynestole,
þæt we agyldan gode full gescead for urum dædum, þæt we onfon
æt him swa ece wite, swa ece mede.
 55. Ðus bið eall þæt þusendfeald getæl geendod and
ealle þa deopan þing and þa bradnessa and þa langsumnessa and þara
cyninga rice and þara gerefena unriht and reaflac and deopnessa and woge
domas and prættas.
 59. Ðonne graniað and waniað þa, þe her blissedon and
fægnedon.
 60. Ðonne bið heom heora meodudrenc, win and beor eall to ecum
þurste awend.
 62. Ealle þas sorga hi magon awendan heom to blisse, gif hi her
on life to bote gecyrrað and mid ælmessum and mid mæssesangum heom to
gode hælo secað.
 65. Ðæt getæl, þe we ymbe spræce hæfdon, hit is gyt
geornlice to asmeagenne, and hit is to apinsianne, hwæt hit getacnað, gif
hit bið atrahtnod, hu hit to ðam wyrsan getæle belimpð.
 68. Hit is gecweden and on halgum gewritum geræd, þæt ehta
synd heafodgyltas.
 69. Se forma is ælces yfeles angin ord, se is <foreign>superbia</foreign>
gehaten.
 70. Se oðer <foreign>inuidia</foreign>, þæt is anda.
 71. Se ðridda is <foreign>ira</foreign>, þæt is yrre.
 71. Se feorða is <foreign>tristitia</foreign>, þæt is unrotnes.
 72. Se fifta is <foreign>auaritia</foreign>, þæt is gitsung.
 73. Se sixta is <foreign>uentris ingluuies</foreign>, þæt is oferfyll.
 74. Se seofeða is <foreign>luxuria</foreign>, þæt is galscipe.
 74. Se eahtoða is <foreign>uana gloria</foreign>, þæt is idel gylp.
 75. Manega þing we mihton secgan be þissum unþeawum, ac us
þincð gefædlic, þæt we ælcne cristenne man warnian wið þas
egeslican and þas deofollican coðe, þæt is wið þas hellican
unþeawas.
 79. Ðæt is soð and na leas, þæt swa hwa, swa ænig
þissera unðeawa begæð oð his endedæg, he sceal beon cwylmiende
mid deofle a butan ende, butan he hit gebete.

END_TEXT
START_TEXT

HomU 39 (Nap 48)
B3.4.39.2.
Napier 1883, no. 48: 'Ammonitio amici': Napier 246-50.



 1. <foreign>Ammonitio amici</foreign>, þæt ys freondlic mynegung.
 2. Eala þu wynsuma man, þu æðela wer, þu godes anlicnys,
ic bidde þe, ic lære þe, ic bebeode þe: geclænsa þe, afeorma þe
ærest þine eagan fram lyðre gesihðe and cweð to drihtne: ahwyrf mine
eagan, þæt hig idelnysse ne gymon.
 6. And þine earan awend fram fulre spræce and murcnunge.
 7. Geþenc, þæt þa beoð eadige, þe gehyrað godes word
and þæt gehealdað.
 8. Gehega þine earan mid þornigum hege, þæt ys mid godes
ege, þæt þu ne gehyre lustum mode þæra twyspræcena word, swa se
witega þe lærð þus cweðende: <foreign>sepi aures tuas spinis</foreign>.
 12. Awend þine nosu fram unalyfedum stencum, þæt þu
mæge wynsumlice cweðan: syn we æðele stencas beforan godes
gesihðe.
 14. Geheald þine tungan fram awyrgednyssum and manaðum and
idelre spræce, forþan on hyre ys deað and lif.
 16. Se ðe gehealt his tungan wið unþeawas, he gehealt his
sawle fram angsumnysse.
 17. Gescyld þine handa fram blodgyte, þæt hig forð bringon
<foreign>myrram/ probatissimam</foreign>, þæt synt gode dæda.
 19. Hwæt, ic þe bidde and beode, þæt þu þine fet
gescylde wið unþeawas.
 20. Lufa sibsumnysse and geþwærnysse and geriht þine stapas
to godes wege.
 22. And geheald þine heortan caflice wið unþeawas, þæt
þu mæge þæne geseon, þe þisne cwide gecwæð: <foreign>beati mundo
corde, quoniam ipsi deum uidebunt</foreign>.
 24. Hafa godne geleafan to þam soðan gode, forþan he sceal
beon grundweall þines lifes, and se hiht sceal beon þin scyld ealles
þines lifes, and seo soðe lufu sceal beon þin wuldorbeah; mid þissum
þrym þingum þu miht cuman to þinra synna forgyfennesse.
 30. Feower þing synt ealra þinga behefost þam arwyrðan men,
þam godes frynd, þam þe þencð to þam ecan life.
 32. Þæt synt feower sweras, þa synd þus geciged on lyden:
<foreign>iustitia</foreign>, þæt ys rihtwisnys; and oðer hatte <foreign>prudentia</foreign>, þæt ys
snoternys.
 34. Þridde ys <foreign>temperantia</foreign>, þæt ys gemetgung.
 35. Feorðe ys <foreign>fortitudo</foreign>, þæt ys strengð.
 35. Ærest hyt gedafenað, þæt se man beo rihtwis, þæt
he wite mid fullum gesceade, þæt an soð god ys on þære þrynnysse
and on þære soðan godcundnysse.
 38. Þærto he sceal beon snoter, þæt he geglenge þone
wisdom mid snotornysse and gemetgige þa snotornysse mid þære strengðe,
þæt he wurðe wær wyð deofles costnunge and wis wið his
menigfealdnysse.
 42. Geþenc betwyx þissum wordum, hu sceorte and hu broclice
synt þisses lifes dagas.
 43. Nys nan þing on þissum life swa gesælig þing, swa
þæt/ is, þæt se man hine gescylde wið þa toweardan witu.
 45. Þæt þu wast, þæt þu eart ece, and þæt þin
sawl aa sceal wunian oððe on wite for þinum gyltum oððe on blisse for
þinum goddædum.
 48. And þæt þu scealt deopþanclum geþance asmeagan,
þæt þu þæt god gefylle, þe þu canst, þe læs þe god
upbrede þone godspellican cwide: <foreign>seruus, sciens uoluntatem domini sui et non
faciens, plagis uapulabit multis</foreign>; þæt ys on englisc: se cniht, þe wat,
hwæt his hlafordes willa syg, and he þæt forgægð, he byð
wyrðe, þæt he beo teartlice geswungen.
 54. Þisses ic me ondræde swyðe to gebidanne, buton me godes
gife gemiltsige.
 56. Þonne cweðe ic, þæt se mæg beon forht, þe nat,
hwæt byð godes willa, and þeah sceal to dome beon gebroht.
 58. Ðonne þu, la leofa freond, byst gefullod, þu byst godes
sawle and lichama, and god þe betæcð his englum oð þinne
endedæg.
 60. Swa oft, swa þu agyltst, hig gewendað fram þe; and hig
dæghwamlice cyðað þine dæda beforan godes gesihðe.
 62. And deofol awrit þærongen ealle þine misdæda,
þæt þin sawl and þin lichama todælað heora gemænscype.
 64. Ne cepð nan hungrig man næfre his gereordes ne swyðor,
þonne þa sceoccan doð þære sawle.
 66. Ærest stæpð se modiga deofol to mid his gefilce and
wyle wið þinre sawle campian and þe upgebredan ælc þæra
þinga, þe þu wið god agylte þurh modignysse.
 68. Þæt byð modignys, þæt ænig man forseo godes
beboda and þa forgymeleasige.
 70. Seo modignyss ys ealra unþeawa angin and ealra mægna
hryre.
 71. Æfter þam modigan unþeawe in gæð seo fule
<foreign>fornicatio</foreign>, seo hatte fylðe on englisc.
 73. Nys deofle nan unþeaw leofra and nan gode laðra, þonne
ænig cristen man gewyrce his lichaman and his sawle to deofles
eardungstowe.
 75. Se deð swa, þe his gehalgodan sawle mid þam fullwihte
besmit mid þam fulan galscipe.
 77. Ealra swyðust deofol gewylt mancyn mid þissum twam
unþeawum, þæt ys mid modignysse and galscipe.
 78. Swa god cwæð þurh Iob: <foreign>sub umbra dormit in secreto
calami, (80) in locis humentibus</foreign>.
 80. <foreign>calamus</foreign>, þæt byð hreod, and þæt tacnað þa
modigan.
 81. <foreign>loca humentia</foreign>, þæt beoð wæte stowa, þa
getacniað þu fulan gælsan.
 82. Heræfter cumað þære sawle brogan, unasmeagendlicu
yrmðu.
 83. Eall, þæt heo and se lichama to unrihte gefremedon
dæges oððe nihtes, wintres oððe sumeres, eall hyt byð þær
cuð, and byð mycel gewinn betweox deoflum and englum.
 86. Gif þæra misdæda beoð ma, þonne þæra oðra,
þonne willað þa deoflu habban þa geswenctan sawle; gif þær beoð
gemette ma þæra godra weorca, þonne þæra oðra, þonne underfoð
þa englas þa eadigan sawle mid myclum lofsange and hig gebringað to ecre
blisse.
 91. Symle þu scealt, la geornfulla godes cempa, understandan,
þæt þu hæfst wið strangne gemæne.
 93. Eall þis lyft ys full hellicra deofla, þa geondscriðað
ealne middangeard; and for wel oft hig beswicað þeawfulle weras, þæt
hig doð, þæt gode lað ys.
 96. Ac hig gecyrrað wel hrædlice þurh þæra engla
fultum, þe dæges and nihtes him abutan farað.
 97. Þonne þu, godes wer, to þinum gereorde ga, gym þu
þæs earmestan geornlicost, þe æt þinre dura sitte; hyt byð
swyðe uncuð, hu gecweme he sy gode.
 100. Beo æfre þin mete and þin rest gode betæht and mid
þære halgan rode gebletsod.
 101. Bide þinne drihten, þæt þu mæge and mote þurh
his mihte deofol and his hete ofercuman and to his miltse becuman, þær
þu hæfst miltse and blisse a butan ende.

END_TEXT
START_TEXT

HomU 40 (Nap 50)
B3.4.40.
Napier 1883, no. 50: 'Larspell': Napier 266-74.



 1. Larspell.
 2. We secgeað urum cynehlaforde and eallum folce cyðan
wyllað: þæt is ærest, þæt we ealle to gode ælmihtigum georne
gebugan and his beboda healdan and unrihtes ealle geswican and to ælcan
rihte us sylfe wenian and weman and don, swa us þearf is, andettan ure synna
and betan georne and þanonforð geswican, swa we eornost magon, and aa urum
hlaforde holdlice and rihtlice hyran.
 9. And þæt godes circan beon beteran mæðe and munde
wyrðe, þonne hig ær þysan wæron: þæt is, þæt cyricgrið
binnan wagum and gehalgodes cyninges handgrið stande efen unwemme.
 12. And cristenum cyninge gebyrað on cristenre þeode, þæt
he sy, eallswa riht is, folces frofer and rihtwis hyrde ofer cristene heorde.
 14. And him gebyreð, þæt he eallum mægene cristendom
rære and godes cyrcean æghwar fyrðrie and fryðie and godes are
mundie æfre and eall cristen folc sybbie and sehte mid rihtre lage, swa he
geornost mæge, and þurh ælc þingc rihtwisnesse lufige for gode and
for worulde, forþam þurh þæt he sceal sylf fyrmest geþeon and his
þeodscipe eac swa, þe he riht lufie for gode and for worulde.
 22. And him gebyrað, þæt he geornlice fylste þam, þe
riht willan, and a hetelice styre þam, þe þwyres wyllan.
 24. He sceal mandæde men þreagean þearle mid woroldlicre
steore, and he sceal morðwyrhtan, hlafordswican and manswaran, mannslagan and
mægslagan, cyrichatan and sacerdbanan, hadbrecan and æwbrecan, þeofas
and þeodsceaþan, ryperas and reaferas, leogeras and liceteras, wedlogan and
wærlogan hatian and hynan and eallum godes feondum styrnlice wiðstandan.
 30. And ægðer he sceal beon mid rihte ge milde ge reðe,
milde þam godum and styrne þam yfelum.
 32. La, þurh hwæt sceal godes þeowum and godes þearfum
frið and fultum cuman, butan þurh Crist and þurh cristenne cyningc?
 35. Þi he sceal boclarum hlystan swyðe georne and godes beboda
geornlice healdan and gelome wið wytan wisdom smeagean, gif he gode wyle
rihtlice hyran.
 38. Ælc riht cynestol stent on þrym stapelum, þe fullice
ariht stent: an is <foreign>oratores</foreign>, and oðer is <foreign>laboratores</foreign>, and þrydde is
<foreign>bellatores</foreign>.
 40. <foreign>oratores</foreign> syndon gebedmen, þe gode sceolon þeowian
dæges and nihtes for þæne cyngc and for ealne þeodscipe þingian
georne.
 42. <foreign>laboratores</foreign> syndon weorcmen, þe tilian sceolon þæs,
þe eall þeodscipe big sceal lybban.
 44. <foreign>bellatores</foreign> syndon wigmen, þe eard sculon werian wiglice mid
wæpnon.
 45. On þysum þrym stapelum sceal ælc cynestol standan mid
rihte; and, awacyge heora ænig, sona se stol scylfð; and, fulberste heora
ænig, þonne hryst se stol nyðer, and þæt wyrð þære þeode
eall to unþearfe.
 49. Ac stalige man and strangie and trymme hi georne mid wislicre
godes lage and mid rihtlicre woroldlage; þæt wyrð þam þeodscipe to
langsuman ræde.
 52. And soð is, þæt we secgað, awacyge se cristendom,
sona scylfð se cynedom.
 54. And we cyðað eac eorlan and heretogan, deman and gerefan,
þæt hig agan þearfe, þæt hi georne unrihtes geswican and
rihtwisnysse lufian for gode and for worolde and nahwar þurh undom for feo ne
for freondscipe forgyman heora wisdom, swa þæt hig wendan unriht to rihte
oððon undom gedeman earmum to yrmðe.
 59. Ac þæt hig gehadedum mannum fylstan bet to godes lagum,
þonne hig ær þysum dydon.
 61. Hit wæs nu lange, þæt wæron to wide godes laga
laðe and lara forsawne, and woroldlaga syndan innan þysan earde wraðe
forhwyrfde on æghwylcan ende; and þæt is gesyne wide and side, þæt
man god gremede mid þam unrihte ealles to lange.
 66. Betan þa nu georne, þa þe þyssere þeode nu sceolan
rædan, swa swa god wyle, gif hig gode willan rihtlice cweman and on þam
myclan dæge heom sylfum gebeorgan bet, þonne þa dydon, þe beforan
wæron, þe unriht arærdan to forwyrde heom sylfum.
 70. And we eac þæs habbað fela byrsta and bysmora gebiden,
and gif we ænige bote gebidan sceolan, þonne mote we þæs to gode
earnian bet, þonne we ær þysan dydan.
 73. Forþam ær þysan wæs gehwar swicdom swyðra, þonne
wisdom, and þuhte hwilum wisast, se þe wæs swicolost and se þe
lytelicost cuðe leaslice hiwian unsoð to soðe and undom deman oðrum to
hynðe.
 77. Ac wa heom þæs wærscipes and ealles þæs
weorðscipes.
 78. Ne dohte hit ær þysan inne ne ute, ac wæs here and
hunger, bryne and blodgyte on gewelhwylcan ende oft and gelome; and us stalu
and cwalu, hol and hete and rypera reaflac derede swiðe þearle, and eac us
unwederu for oft weoldon unwæstma.
 82. Forþam on þison earde wæs and git is, swa hit þincan
mæg, unrihta fela and tealte getrywða æghwar mid mannon.
 84. Fela syn forsworene and swyðe forlogone and wedd eac
abrocene oft and gelome; and þæt is gesyne on þisse þeode, þæt us
godes yrre hetelice on sæt, gecnawe, se þe cunne.
 88. Ac uton don, swa us þearf is, beon ymbe þa bote, geswican
unrihtes and gebugan to rihte; þonne geearnige we, gif we þæt wyllað,
sona godes mildse.
 91. And riht is eac, þæt godes þeowas, biscopas and abbodas,
munecas and mynecena, preostas and nunnan, regole fylgean and regollice lybban
oððon woruldare þolian, and þæt þa, þe rihte heora lif lybban,
þæt man þa georne fyrðrige and wurðige, and þæt þa utlagan
weorþan, þe to godes rihte gebugan nellan, buton hig to rihte gecirran.
 97. Ac gebuge manna gehwylc georne to rihte and muneca gehwylc into
his mynstre oððe of earde mid ealle gewite.
 99. And riht is, þæt ænige wæpnmen on mynecena beodderne
ne etan ne ne drincan ne læwede men on muneca, buton hit mid urum hlaforde
sy oððon elles hwylc, þe maran godes ege habbe, þæt hit for his
neaweste þe betere beo for gode and for worolde, and hyra regol huru ne sy a
ðe awyrdra.
 104. And preostas and nunnan heora lif rihtan be godes miltse and
be heora are.
 106. And ealle godes þeowas we biddað and lærað and huru
þinga mæssepreostas, þæt hig gode hyran and heora clænnysse
healdan and beorgan heom sylfum wið godes yrre and wið þone weallendan
bryne, þe wealleð on helle.
 110. Full georne hig witan, þæt hig nagon mid rihte þurh
hæmedþing wifes gemanan, ac hit is þe wyrse, þe sume habbað twa
oððe ma, and sume forlætað, þa hig ær hæfdon, and be lifiendre
cwenan eft oðre nimað, swa ænigum cristenum men ne gedafenað to donne
ne huru þam gehadedum, þe oðrum mannum riht scylan bysnian and unriht
forbeodan.
 116. Nu þincð heom þis syllic to gehyranne, forþam þe hig
habbað heora yrmðe swa on gewunan gebroht, swylce hit nan pleoh ne sy,
þæt mæssepreost lybbe his lif, swa swa ceorl.
 119. Crist sylf astealde þa clænnysse and his halgan
apostolas, þe him her on life folgedan, þe we godes þeowas healdan
scilan.
 121. Hit gewearð æfter Cristes þrowunge and æfter his
æriste of deaðe and his upstige to heofenan and æfter þæra
apostola and martyra þrowunga, þæt wearð se soða geleafa swiðe
acolad þurh deoflice gedwolmen: <foreign>id est Arrianus presbiter et Macedonius
episcopus et multi alii</foreign>.
 127. Þa gewearð hit, þæt Constantinus, se mæra casere
and se æðela Sancte Elena sunu, þære eadigan cwene, feng to rice on
Romana byrig, and he rices weold ofer ealne middaneard.
 130. Þa gegaderode he swyðe mycelne synoð on þære
ceastre, þe is Nicea genamod, for trymminge rihtes geleafan ymbe þa halgan
þrynnesse and ymbe Cristes menniscnysse.
 133. Se forma sinoð wæs, swa swa we sædon, on Nicea <foreign>ccc</foreign>
and <foreign>xviii</foreign> bisceopa; and se oðer wæs syððan on Constantinopolim <foreign>cl</foreign>
bisceopa; and se þridda wæs on Efesum <foreign>cc</foreign> bisceopa; and se feorða
wæs on Calcedonia <foreign>dc</foreign> bisceopa and <foreign>xxx</foreign> sacerda: and ealle hig wæron
haliges lifes menn.
 138. Þas feower sinoðas syndon to healdenne, swa swa þa
feower Cristes bec.
 139. And hig eac gesettan ealle þa þenunge, þe we habbað to
godes þeowdome: to mæssan and to uhtsange and to eallum tidsangum.
 142. Siððan wæron for oft oðre sinoðas wisra bisceopa
wide on worolde, ac þas wæron þa fyrmestan, and ealle hig forbudon
æfre ælc wiflac weofodþenum, þæt is bisceopum and
mæssepreostum.
 145. Ðencan þa nu, þe to þam þriste syn, þæt hig god
oferseoð and swa mæniges haliges mannes dom, swa on þyssum sinoðum
gesomnode wæron and gehwar syððan, hwylces leanes hig him wenan magon,
and eac wenan ne þurfon, ac witod witan, þæt hig yfel lean habban
scylan, buton hig geswican, and grimlice godes graman þurh þæt, þe hig
swa god gremiað, þæt hig heora lif eall libbað on unriht.
 152. Ac to fela is þæra, þe ær þisan misdydan.
 153. And se þe þæs geswican wille and clænnysse lufian,
habbe he godes miltse and to woruldwurðscipe sy he þegenlage wyrðe.
 156. And riht is, gif hwæt færlices on þeode becymð beon
hit hereræsas, beon hit færcwealmas, beon hit miswyderu oððon
unwæstmas, beo swa hwæt, swa hit beo sece man þa bote aa to gode
sylfum.
 159. And þæt ure hlaford læte asmeagean be æghwylcum
ende Englalandes ealle þa manfullan, þe nellað geswican, and þances
oððe unþances hig to rihte gebigean oððe mid ealle of earde adrifan.
 163. And we lærað and biddað and on godes naman beodað,
þæt ænig cristen man bynnan syx manna sibfæce æfre ne gewifige on
his agenum cynne ne on his mæges lafe, þe swa neahsib wære, ne on
þæs wifes nydmagan, þe he sylf ær hæfde, ne on his gefæderan.
 168. Ne on gehalgodre nunnan ne on ælætan ænig cristen man
ne gewifige æfre ne na ma wifa þonne an hæbbe, ac beo be þære anre
þa hwile, þe heo lybbe, se þe wylle godes lage giman mid rihte and wið
hellebryne beorgan his sawle.
 172. Wa þam, þe woh drifð ealles to lange, buton he geswice.
 173. And sy ælc wydewe, þe hig sylfe mid rihte gehealde, on
godes griðe and on þæs cynges; and sytte ælc werleas <foreign>xii</foreign> monað;
ceose syððan, þæt heo sylf wylle.
 176. And eac we beodað on godes ælmihtiges naman and on ealra
his halgena, þæt nan man swa dyrstig ne sy, þæt on gehadodre nunnan
oððe on mynecenan gewifige.
 178. And gif hit hwa gedon hæbbe, beo he utlah wið god and
amansumad fram eallum cristendome and wið þone cyningc scyldig ealles
þæs, þe he age, buton he þe raðor geswice and þe deoplicor gebete
wið god.
 182. And se þe eard wille rihtlice clænsian and unriht alecgan
and rihtwisnysse lufian, þonne mot he georne þyllices styran and þyllic
ascunian.
 185. And þæt man geornlice beo on æghwylcum ende ymbe
fryðes/ bote and ymbe feos bote: swa ymbe friðes bote, swa þam bondan sy
selost and þam þeofan sy laðost; and swa ymbe feos bote, þæt an
mynet gange ofer ealle þas þeode butan ælcon false; and woge gemeta and
false gewihta rihte man georne and ælces unrihtes heononforð geswice.
 192. And þæt gehwilc man his teoðunge rihtlice gelæste be
godes miltse and be þæs cynges and be ealles cristenes folces and be
þære steore, þe Eadgar gelagede.
 195. And romfeoh gelæste man æghwilce geare be Peteres
mæssan; and se, þe þæt ne gelæste, sylle þærtoeacan <foreign>xxx</foreign>
peninga to Rome and gylde þam cynge on Engla lage <foreign>cxx</foreign> scillinga.
 199. And freolsa and fæstena healde man rihtlice; sunnandæges
freols fram sæterdæges none oð monandæges lihtinge healde man
georne, and cypinge and folcgemot we forbeodað þam halgan dæge.
 202. And ymbrenfæstena healde man rihte, swa swa Sanctus
Gregorius Angelcynne sylf hit gedihte.
 204. And ealle godes gerihta fyrðrige man georne, ælc riht
arære and unriht afylle, þonne wyrð þysse þeode sona god milde.
 206. And þæt we ealle gemænelice, gehadede and læwede,
anræde weorðan for gode and for worolde and habban us gemæne sibbe and
some æfter godes rihte and ælce sace sehtan, swa we eornost magon, and ne
lætan us deofol dwelian ne twæman, swa swa he oft dyde, þonne ure
gegaderunga ær þyson wæran.
 212. Ac uton ealle anrædlice to gode bugan and hine lufian and
wurðian and urne cristendom rihtlice healdan and urne cynehlaford mid rihtan
getrywðan and ælcne hæðendom mid ealle awyrpan.
 215. And utan geþencean, þæt hit is nyr þisse worulde
ende, þonne hwa gelyfan wylle, and þæs deofles timan Antecristes.
 217. Ac deofol dwelað manna geþohtas, þæt hig to lyt
þærymbe þenceað.
 218. And, gelyfe se, þe wylle, we witan to soðe, þæt hit
þærto georne genealæcð, forþam þeos worold is sorhful and fram
dæge to dæge a swa leng, swa wyrse.
 221. Hwæt, we magon geseon, hu læne and hu lyðre þis lif
is, hu sarlic and hu sorhful and hu geswincful and hu teonful, hu tealt and hu
wrað, hu wiðerweard and hu swicful.
 225. Heo is þeos woruld on ofstum and on stormum and on adlum and
on ungewyderum, þæt nu ne beoð naht fela manna ætsamne, þæt
heora sum ne si seoc and samhal.
 228. And, þeah þæt gelimpe, þæt men sume hwile syn her
on worolde, swaþeah hig beoð aa on geswince and mid sorge, forþan þeos
woruld nære wyrðe, þæt man to hire lufe hæfde ealles to swiðe.
 231. Ðy us is mycel þearf, þe to godes bydelum gesette syn,
þæt we godes folc warnian gelome wið þone egsan, þe mannum is
towyrd, þæt is se þeodfeond Anticrist, þe læs þe hig unwære
wurðan aredode and þonne to hrædlice þurh deofol beswicene.
 236. La hwæt, is se man on life, buton hine god ælmihtig
gehealde, and he ær þe bet gewarad sy, þæt he þonne þurh deofol
beswicen ne wurþe?
 238. La, hwylc wundor bið, þeh se mennisca deofol synfullum
mote heardlice derian, þonne god geþafað, þæt he mot on his agenum
halgum swylc wundor gewyrcean, þæt Enoh and Elias þurh þone
þeodfeond gemartirode weorðað, þe god silfa fela hund wintra mid sawle
and mid lichama geheold ær to þam anan, þæt hig þonne sceoldan mid
heora lare folce gebeorgan, þæt hit eall ne forwurde endemes togædere
þurh þæne deofol, þe ealle men bregeð and ealle worold gedrefeð?
 247. Nis se man on life, þe mæge oððe cunne swa yfel hit
asecgan, swa hit sceal gewurðan on þam deoflican timan.
 249. On godes naman we biddað, þæt cristenra manna gehwilc
hine sylfne georne beþence and warnige wið þone egsan and geornlice to
gode gebuge and fram synnum gecirre, swa he geornost mæge, and geearnige,
þæt he gemanan habban mote on hefena rice, þær is ece blis and
æfre bið mid þam, þe leofað and rixað a butan ende, amen.

END_TEXT
START_TEXT

HomU 41 (Nap 51)
B3.4.41.
Napier 1883, no. 51: 'To eallan folke': Napier 274-5.



 1. To eallan folke.
 2. Leofan menn, lagiað gode woroldlagan and lecgað
þærtoeacan, þæt ure cristendom fæste stande, and þæt ures
hlafordes kinedom up arise, and þæt ealles folces frið wyrðe betere,
þonne hit git sig.
 5. Ic hi aginne, endie se, ðe wylle oððe bet cunne.
 6. Rihtlaga is, þæt man oðran gebeode, þæt he wylle,
þæt man him gebeode ah þæt is þam rican lað.
 7. Þis is seo lagu, þe we healdan sculan: ærest we sculan
ænne god lufian and wyrðian and ælcne oðer oferhogian; and we sculan
ænne cristendom ealle healdan and ælcne hæðene dom mid ealle
oferhogian; and we sculan ealle ænne cynehlaford rihtlice healdan and lif
and land samod ealle wyrian; and we sculan iornlice riht up aræran and
unriht iorne afyllan.
 14. Þonne wylle we ærest, þæt godes riht forð ga and
woruldriht syððan; and we wyllað, þæt mann frið and freondscipe
rihtlice healde for gode and for worulde.
 17. And, gif man abrece þæt, þe botwyrðe syg, bete hit
iorne.
 18. Open þyfðe and hlafordes searwu and abære morð
æfter woruldlagu is botleas þing.
 19. Manslagan and manswican and þa, þa heora hlaford
forlætað, þær him mæst neod byð on folces neode, and wordlagan
and wedlogan beoð ealle gode laðe, buton hi hit gebetan for gode and for
worulde.
 23. Godcunde bote sece man iorne to his scrifte; and, gif his
scrifte ofhagie, sece man to ðam leodbiscope; and, gif man furðor scule, to
þam arcebiscope; and syððan to ðam papan, gif me for micelre neode
scule; ne cunne we him syððan ne furðor tæcan, butan to þam hextan,
þæt is, to gode sylfan.
 28. And we wyllað, þæt æighwær cyricgrið stande and
gehalgodes cinges handgrið efen unwemme.
 30. Ræde ge nu forð lagan gode fyrðor.
 31. Ic wolde, gif me to anhagode.
 31. Halig drihten, gemildsa us eallan.

END_TEXT
START_TEXT

HomU 42 (Nap 52)
B3.4.42.
Napier 1883, no. 52: 'To mæssepreostum': Napier 275-6.



 1. To mæsseprostum.
 2. Sacerd scel on his scrifscire wislice and wærlice lædan
and læran þa godcunde heorde, þe he heald scel.
 4. Æiþer he sceal ge wel bodian ge wel bysnian oþrum mannum,
and æiþer he scel æt godes dome gescead agildan ge his sylfes dæda
ge ealles þæs folces, þe he to godes handa healdan sceal.
 7. Þy he na mæig na wandian, gif he riht deþ, naþor ne for
heanum ne for ricum, þæt he mannum þæt rihtlicost na secge, forþam
ne þet he naht, forsceame he þæt riht to secgenne; and forsugie he hit,
biterlice scel hit him wyrþan forgolden on þam toweardan life.
 12. Þeh ura hyrda hwylc an scep foriyme, we wyllaþ, þæt he
hit forgilde; hwæt gefarað þonne æt godes egeslican dome þa hyrdas,
þe na cunnan þa godcundan heorde healden, þe hig heoldan sceoldan Criste
to handa, ah hi na cunnan naþor þurh larleaste ne lædan ne læran ne
leacnian?
 17. Mid hwam forgildaþ hi hig þonne, læt we nu?
 18. Wa heom þonne, þæt hi æfre underfengon þa godcunde
heorde, þe hi gehealdan sceoldan.
 19. Hu mæig blind man oþerne lædan, oððe hu mæig
ungelæred mann oþerne læran?
 21. Wa þam, þe godcunde heorde underfehþ and naþær
gehealdan ne can ne hine sylfne ne þa heorde, þe he healdan scolde to godes
handa; and wyrst þam, þe can and nele.

END_TEXT
START_TEXT

HomU 43 (Nap 53)
B3.4.43.
Napier 1883, no. 53: 'To mæssepreostum': Napier 276-7.



 1. To mæssepreostum.
 2. Eala, feala is þara, þe sacerdhades on unriht geornaþ
mæssepreosthades for gitsuncge woroldgescryna and na cunnan na, þæt hi
cunnan sceoldan.
 4. Be þam spræc se witiga swiþe egeslice and þus
cwæþ: <foreign>ue sacerdotibus, qui comedunt peccata populi</foreign>.
 6. Þæt is on englisc: wa þam sacerdum, he cwæþ, þe
fretaþ folces sinna.
 7. Þæt sindon þa, þæ na cunnan folce wiþ sinna
gewarnian and sinna gestyran and nimaþ heora sceattas to teoþingan and eac
on manegum oþrum þingum; and naþor ne hi mid bodengum wel na læraþ
ne mid bisnuncgum wel na tæcaþ ne mid gebeddrædan forþingiaþ.
 12. Ah hit is swiþe micel þearf, se þe ær þysum misdyde,
þæt he hit heonanforþ hit georne gebete and rihtlæce hine sylfne, be
þam þe he wille beon wiþ god geborgen, oþþe he sceal mid ealle
forwyrþan on þam toweardan life.
 16. Bitere scel hit him wyrþan forgolden, þæt he for deadum
mann nimþ, buton he hit mid mæssan and mid sealmsange and mid ælmessan
inlice forgilde.
 19. Hali drihten gemiltsige us eallan, amen.

END_TEXT
START_TEXT

HomU 44 (Nap 55)
B3.4.44.
Napier 1883, no. 55: Napier 282-9.



 2. Men þa leofestan, us is deope beboden, þæt we geornlice
mynegian and læran sculon, þæt manna gehwylc to gode buge and fram
synnum gecyrre.
 4. Se cwyde is swyðe egeslic, þe god þurh þone witegan be
þam cwæð, þe godes folce bodian sculon, þæt synd biscopas and
mæssepreostas.
 7. He cwæð be þam: <foreign>clama, ne cesses, et reliqua</foreign>.
 8. Clypa hlude and hefe up þine stemne and gecyð minum folce,
þæt hi georne fram synnum gecyrren.
 9. Gif ðu þonne þæt ne dest, ac suwast hit and nylt folce
his þearfe gecyðan, þonne scealt ðu ealra þæra sawla gescead
agyldan, þe þurh þæt losiað, þe hi habbað þa lare and þa
mynegunge, þe hi beþorfton.
 13. Ðes cwyde mæg beon swyðe gemyndelic eallum þam, þe
to ðam gesette syn, þæt hi godes folce riht bodian sculon; and folc ah
eac mycle þearfe, þæt hi wære beon þæs cwydes.
 16. Þe þæræfter gecweden is.
 17. He cwæð se witega æfter þam: gyf þu godes folce
riht bodast and þu hit gebigan ne miht to rihte, þonne gebyrhst ðu
þinre agenre sawle; and se, þe woh drifð and geswican nele, he sceal
habban þæs ece wite.
 21. Leofan menn, ic bidde eow, þæt ge geþyldelice hlystan
þæs, ðe ic nu eow secgan wylle.
 22. Hit is lang to reccenne, þæt we on bocum ymbe godes wundra
rædað.
 24. Nu wille ic þeah be sumum dæle sceortlice hit eow sum
asecgan.
 25. Uton we gemunan, hu se apostol us manode and lærde and ðus
cwæð: <foreign>ecce nunc tempus acceptabile</foreign>; nu is andfenge tid, he cwæð,
and nu syndon hælo dagas, þæt ure æghwylc an mæg him sylfum ece
lif geearnian mid urum drihtene, gyf we nu her on worulde soð and riht on
urum/ life don wyllað.
 30. Hwæt, we witan and leorniað, þæt þæt wæs
beboden on þære ealdan æ, þæt manna gehwylc sceolde symle ymb
<foreign>xii</foreign> monað þone teoðan dæl his woruldæhta for gode gesyllan; and
nu, men þa leofestan, swa þonne is nu eac swyðe god and swyðe rihtlic
to donne.
 35. Gyf þæt þonne hwylc man seo, þæt him þæt on
his mode to uneþelic þince, tylige he þonne, la, hwæþere, þæt
he huru þone teoþan dæl his daga for gode gedo.
 38. Hwæt, we witan, þæt on <foreign>xii</foreign> monþum beoð <foreign>iii</foreign> hund
daga and sixtig daga and fif dagas and eac six tida; and þises fæstenes is
twa and feowertig daga.
 40. And, gif we þonne þa six sunnandagas of adoð, þe we
swæsendo on habbað, þonne ne bið þæs fæstenes þonne ma,
þonne six and <foreign>xxx</foreign> daga; and, hwæt, þæt þonne bið se teoða
dæl þæra <foreign>xii</foreign> monþa.
 44. And se man, se ðe wile on ælce tid heardlice and
forwernedlice lyfigean, se bið fulfremed.
 46. Gyf þæt þonne hwylc mon sy, þæt him on his mode to
earfoðe þince, þæt he on ælce tid swa forwernedlice lyfige, tylige
he þonne huru, þæt he þis fæsten selost afæste, æghwæþer
ge on sealmsange ge on ælmesdædum ge on halgum gebedum ge on ælcum
þæra goda, þe he for gode to gode gedon mage, þæt we þonne ealle
motan on þas halgan tide, þe nu toweard is, æghwæðer ge for gode ge
for worulde þy gefealicor and ðe bliþelicor lifian motan.
 55. Men þa leofestan, eow eallum is cuð, þæt þes
gearlica ymbrene us gebringð efne nu þa clænan tid lenctenlices
fæstenes, on þam we sceolan ure gymeleaste and forgægednyssa urum
gastlicum scryfte geandettan and us mid fæstene and wæccum and gebedum
and ælmesdædum fram synnum aþwean, þæt we baldlice mid gastlicere
blisse þa easterlican mærsunge Cristes æristes wurðian moton and
ðæs halgan husles þigene mid geleafan underfon us to synna forgyfenysse
and to gescyldnysse deofollicra costnunga.
 65. Nu bidde ic and lære ælcne cristene man, þæt he
þas halgan lenctenlice tide gehealde mid clænum fæstene and mid
clænum geþance ælce dæge to nones and to anes mæles, buton hwa
for ylde oððe for iuguðe oððe for unhæle gelæstan ne mæge.
 69. Gyf þonne þissa þreora þinga ænig hwylcne man lette,
þæt hine to ðam fæstene ne onhagie, þonne is hit alefed, þæt
he mot mete þycgan on þa gerad, þe he his ælmessan sylle and nænne
oþerne man him to ne spane to þam gereordum, butan þær hwylc oðer
mettrum man sy, þe þæt fæsten aberan ne mæge.
 75. Gif þonne se hala mid þam unhalan þone mete þicgeð,
þonne wurþað hig begen þurh þæs mettruman unmihta beswicene.
 77. And nis nanum men alefed for nanre neode þis fæsten to
abrecane ne mid ælmessan to alysenne, buton hine þæra þreora þinga
hwylc forwyrne, yld oððe iuguð oððe unhæl.
 81. Witodlice þis feowertigfealde fæsten wæs asteald on
þære ealdan gecyðnysse, þa þa se heretoga Moyses fæste feowertig
daga and feowertig nihta tosomne, to ði þæt he moste godes æ
underfon.
 84. Eft se mæra witega Elias ealswa lang fæsten þurh godes
mihte, swa swa se oðer, gefylde, and syðþan he wearð geferod lichamlice
on heofonlicum cræte to þam uplican lyfte and cymð eft, he and Enoh,
togeanes Antecriste, to ði þæt hi þæs deofles leasunge mid godes
soðfæstnysse oferstælon.
 90. Drihten eac on þære nywan gecyðnysse fæste þurh his
godcundan mihte feowertig daga and nihta fram eallum bigleofum.
 92. Ðus wæs ure lenctenlice fæsten asteald; ac we ne magan
for ure tyddernysse þyllic fæsten þurhteon.
 94. Nu is us alyfed þurh lareowa ealdordom, þæt we
dæghwamlice on þissere lenctenlican tide ure lichaman gereordian mid
forhæfednysse and syfernysse and clænnysse.
 97. Stuntlice fæst se lenctenlic fæsten, se ðe on þisum
clænum timan hine sylfne mid galnysse befylð.
 98. Unrihtlic byð, þæt se cristena man flæsclice lustas
gefremme on þam timan, þe he flæscmettas forgan sceal.
 100. And læsse pleoh byð þam men, þæt he flæsces
bruce on lenctenfæstene, þonne he wifes bruce.
 102. Witodlice on eallum tidum gedafenað cristenum mannum,
þæt hi gode weorc began and ælmesdæda, and swaþeah swyðost on
þissum gemænelican fæstene.
 105. Se ðe on oðrum dagum sleac wære to godnysse, he sceal
huruþinga/ on þissum dagum acucian on godum biggengum.
 107. Se ðe ær glædlice mid godum weorcum hine sylfne
geglencde, him gedafenað, þæt he nu on þissum dagum geornlicor mid
weallendre lufe his godnysse gecyðe.
 110. Ne bið nan fæsten gode gecweme, buton se man hine sylfne
fram leahtrum forhæbbe.
 112. Crist sylf cwæð be sumum rican menn on his godspelle; he
cwæð: sum welig man wæs on worulde; and his wæstmas genihtsumlice
geþugon.
 114. Ða smeade se rica and cwæð: hwæt do ic, la, nu ic
næbbe, hwær ic mage ealle mine wæstmas gegaderian?
 116. Eft he cwæð: ic wylle ryman minne bertun and mine bernu
geeacnian and ðider gegaderian ealle mine wæstmas and cweþan to minre
sawle: min sawul, þu hæfst fela goda to manegra geara bryce.
 120. Gerest þe nu and et and drinc and gewistfulla.
 121. Ða cwæð god to þam rican: ðu stunta, nu toniht
þu scealt þin lif alætan.
 122. Hwæs beoð þonne þine teolunga?
 123. Swa bið, se ðe him sylfum gold hordað and nis on gode
welig.
 124. Efne þu ondrætst þe on þam gedale; ne ondræt þu
þe to dælenne, þu ðe nast, hwæþer ðu mergenes gebitst.
 126. Cyð mildheortnesse earmum mannum mid þinum begeatum; ne
forlæt se ælmihtiga god þe, se ðe þe to dælere gesette.
 128. Be þissum cwæð drihten on his godspelle: ne behyde ge
eowerne goldhord on eorðan, þær þær om and moðþan hit
awestað, and þeofas adelfað and forstelað; ac hordiað eowerne
goldhord on heofonan, þær ne cymð to ne om ne moðþe, ne þeofas ne
delfað ne ne ætbredað.
 133. Soðlice, þær þær þin goldhord is, þær bið
þin heorte.
 134. Hu mage we urne hord on heofonan behydon, buton þurh
ælmessan?
 135. Swa hwæt swa we be anfealdum godes þearfum for his lufon
syllað, he hit us forgylt be hundfealdum on þam toweardan life.
 137. Gif ealle men on worulde rice wæron, þonne næfde seo
mildheortnys nænne stede, þæt seo ælmesse ure synna lig adwæscte,
swa swa hit awriten is: swa swa wæter adwæscð fyr, swa adwæscð seo
ælmesse synna.
 141. Nis nan þearfa fram ælmesdædum ascyred.
 142. Witodlice sum earm wydewe næfde ealra æhta, buton
ænne feorðlinc, þone heo brohte to godes weofode on Cristes
andwyrdnysse; and he hi þærrihte mid his halgan muþe geherode and
cwæð: soð ic eow secge, þæt þeos earme wydewe brohte maran lac,
þonne ænig oðer man on þissum dæge, forðon þe heo brohte eal,
þæt heo hæfde, mid estfullum mode.
 148. Eft on oðre stowe cwæð drihten on his godspelle: swa
hwa swa sylð anum þurstigum men ceald wæter on minum naman, ne forlyst
he his mede þære dæde.
 151. Soðlice ne bið us to ælmessan geteald, gyf we þam
mannum syllað, þe heora neode sylfe habbað, forþan þe god ne het us
gewelgian þa hæbbendan, ac þæt we þam wædligendum gefultumodon.
 156. We wyllað ænne cwyde gyt þære godspellican
gerecednysse eow gereccan on þissum ylcan andgyte.
 157. Drihten spæc ymbe his tocyme to þam micclum dome:
witodlice/ mannes bearn cymð on his mægenðrymme, and ealle
englas/ samod mid him to ðam micclum dome, þonne sit he on domsetle
his mægenþrymnysse, and beoð gegaderode ætforan him ealle þeode,
and he tosceat hi on twa, swa swa sceaphyrde tosceat sceap fram gatum.
 164. Þonne gelogað he þa scep on his swyðran hand and ða
gæt on his wynstran.
 165. We willað eow geswutelian nu ærest, gyf eower hwylc nyte,
hwæt mannes bearn sy, þæt Crist sylf is mannes bearn, se þe is anes
mannes sunu, þære eadigan Marian on þære menniscnysse.
 168. And seo menniscnys byð gesewen on þam dome, þonne he
sylf sitt on his domsetle and ða rihtwisan on his swyðran hand gesett and
þa synfullan on his wynstran.
 171. Þonne cwyð se cyning Crist to þam, þe on his swyðran
hand standað: cumað, ge gebletsode mines fæder, and geagniað þæt
rice, þe eow gegearcod wæs fram frymðe middaneardes.
 175. Me hingrode, and ge me gereordodon; me þyrste, and ge me
scencton; ic wæs cuma, and ge me underfengon on eowrum gesthusum; ic wæs
nacod, and ge me scryddon; ic wæs geuntrumod, and ge me geneosodon; ic
wæs on cwearterne, and ge comon to me, and ge me gefrefrodon.
 180. Ðonne andswariað þa rihtwisan Criste and cweþað:
drihten, hwænne gesawe we ðe hungrine, and we ðe gereordodon?
 182. Oððe þurstine, and we ðe scencton?
 183. Oððe hwænne wære þu cuma, and we ðe
underfengon?
 184. Oððe hwænne gesawe we ðe untrumne oððe on
cwearterne, and we ðe geneosodon?
 185. Ðonne andwyrt se cyning þam rihtwisan þissum wordum:
soð ic eow secge, swa lange, swa ge dydon anum of ðisum læstan on minum
naman, ge hyt dydon me sylfum.
 188. Ðonne cwyð he eft to þam synfullum, þe on his wynstran
healfe standað: gewitað fram me, ge awyrgedan, into þam ecan fyre, þe
is gegearcod þam deofle and his awyrgedum gastum.
 192. Me hingrode, and ge me ætes forwyrndon; me þyrste, and ge
me drincan ne sealdon; ic wæs cuma, and ge me underfon noldon; ic wæs
nacod, nolde ge me wæda tiþian; ic wæs untrum and on cwearterne, nolde
ge me geneosian.
 196. Ðonne andswariað þa unrihtwisan manfullan: la leof,
hwænne gesawe we ðe hungrine oððe þurstine oððe cuman oððe
nacodne oððe geuntrumodne oððe on cwearterne, and we ðe þenian
noldon?
 199. Ðonne andwyrt se cyning heom and cweð: soð ic eow secge,
swa lange, swa ge his forwyrndon anum of þissum lytlum, swa lange ge me
sylfum his forwyrndon.
 202. Ðonne farað þa uncystigan and þa unrihtwisan into
ecere cwicsusle mid deofle and his awyrgedum englum; and þa rihtwisan
gecyrrað fram þam dome into þam ecan life mid Criste and his gecorenum
englum, mid þam hy libbað and rixiað on lichaman and on sawle on ealra
worulda woruld, amen.

END_TEXT
START_TEXT

HomU 45 (Nap 56)
B3.4.45.
Napier 1883, no. 56: 'De confessione': Napier 289-91.



 1. <foreign>De Confessione</foreign>.
 2. Leofa man, ic axie þe on drihtnes namen, hwylces geleafan ðu
beo to gode.
 3. Nu munegie ic ðe, leofa cild, þisse worde: ilyfst ðu on
god almihtigne, þe is fæder, and on þone soðan sunæ and on þone
halgan gast?
 5. Ic ilyfe.
 6. Gelyfst ðu, þæt alle men sceolon on domes dæga of
dæðe arisan?
 7. Gea leof, ic ilyfe.
 7. Ofðincð þe alles þæs, þe ðu to yfele hafst
iðoht and icwæden and iworht?
 9. Gea leof, al hit me ofðincð.
 9. God hit ðe forgife and me geunne, þæt ic mote.
 10. Fæst nu ælc dæge to nones and to anes meles buton
sunnandæg, and forga hwit, and forga ælc hæmedþing þas halgan tid
alce niht, and heald þe swiðe clænlice, þæt ðu mage underfon
ðet halige husel on þunnresdæg ær estron and eft on æsteræfen
and on æsterdæg, and sec þine cyrcan ilome.
 15. Nu sæcge ic þe her, hwæt ðe is to donne, hwæt to
forletenne.
 16. Lufa ðinne drihten ærest þinga mid alle mode and mid
alle mægene and mid clænre heortan and soðre lufa and þinne nextan,
swa swa þe sylfne; and beo ælmesgeorn be ðinre mæðe, and beo
manþwæra and circgeorn, and þe ðær georne to gode bide and to allum
his halgum, wið þam ðe þine synna þæs ðe forgifenron beon, and
þæt ðu þæt ece lif habban mote æfter þisses lifes ende; and ne
do þu nanum oðrum, þæt ðu nelle, þæt man ðe do.
 25. Leofa cild, þonne ðu to cyrcan cume, þonne sing þu
ðær singallice þine bedu, ne nan idel þær ne do, ne ne spec; and
gebide for þine fæder and for ðinre moder and for ðinnum scrift and
for al cristen folc and for alle cristene sawlæ, þone bist ðu on ure
bedrædene.
 29. And þu ahst to fyllene þine seofen tidsangas under dæg
and niht, þæt is, to ælcan tidsange seofan <foreign>pater noster</foreign>; þet is
þæt drihtenlice gebed, þe ure drihten sylf tæhte his leofan
leorningcnihtum, þa ða heo hine axodon, hu heo sceoldon heom biddan.
 34. And þe ðe his dægsang cunne, singe þone, swa he oftest
mage, and his credan ilome, þæt is ðe rihta leafa, þe ælc mon
cunnan sceal.
 36. And bebeorh þe wið þa æhta hæfedsynna, þæt
ðu þa ne fremme: þæt beoð morðor and stala and manaðas and
unrihtgitsung and unrihthæmed and gifernessæ and tælnessa and leasa
witnessa.
 40. And heald þu wæl þa twelf ymbrigdagas, þe on twelf
monðum beoð.
 41. And burh þe wið liblacas and attorcreftas and dyrne
geligera and twyspecnessæ and oformodignessa and geornessa oðre manne
æhta and wið ærætas and allæ galnessæ and wið alle
unsibbe.
 44. Þe ðe wyle miltsce habbæn æt gode, wið alle
þæs misdæde he hine mot and sceal georne gewarnian.
 46. Ic ðe bidde and beode eac, þæt ðu gode ælmihtigum
georne hyre, forþon þe me is mucel neod, þæt ic ðe riht lære.
 48. And þe is neodþearf, þæt ðu riht do, and þæt
ðe nefre deofol to ðam beswican ne mote, þæt ðu nefræ ne læte
unandet ænige synnæ þære, þe ðu iwroht habbe, ne beo heo
nefræ to ðam micel ne to ðam lytel ne þe nefre ne þince to ðam
hæfig ne to ðam uneaðlic ne to ðam fracodlic, þæt ðu his effre
læte ænig þing unandet.
 54. And iþenc, þæt ðu ænne nacodne licamen on ðas
weorld mid þe brohtes; and þu hi scealt eft ana alætan, buton þu
hwæt for godes lufon to gode gedo þa hwile, ðe ðe god þisses
witendan lifes onlænan wylle.
 58. And iþænc, þæt ðe is ðeo tid swiðe uncuð and
þe dæg, þe ðu scealt ðæs lænan weorld forlæten and to godes
dome iled beon and ðonne mid þinre anre sawle riht agildon alra ðinga
gehwylces, þæs ðu ær mid þinum licaman fremedest godes oððe
yfeles.
 63. Þær ne bið nan ðing godes almihtiges eagum bidiglod.
 64. Do nu, swa ic lære, ic bidde þe, forlet ælc yfel,
þæs ðe ðu mage, and do to gode þone dæl, þe ðu mæge,
þonne most ðu wununge habbon mid gode sylfum on heofenum þær, ðær
he sylf leofað and rixað mid fæder and sunæ and halig gast a on
ecnesse, amen.

END_TEXT
START_TEXT

HomU 46 (Nap 57)
B3.4.46.
Napier 1883, no. 57: 'Sermo ad populum Dominicis diebus': Napier 291-9.



 1. <foreign>Sermo ad populum dominicis diebus</foreign>.
 2. Leofan men, us bisceopum and eallum mæssepreostum is swiðe
deope beboden, þæt we æfre sculon mynegian and tyhtan eow, læwede
menn, georne to eowre sawla þearfe, and hu ge agan her on life rihtlice to
libbanne; and, gif we swa ne doð, þonne beo we swyðe scyldige wið god
ælmihtigne.
 7. Nu wylle we eow secgan be þæs haligan sunnandæges
halignysse, hu se ælmihtiga god hine gehalgode, and hu he wyle, þæt he
freols beo fram eallum unrihtdædum and þeowetlicum weorcum, for ic wat,
þæt hit is eow uncuðre, þonne ge þearfe ahton.
 12. Hit wæs, þæt, siððan Crist þæs ælmihtigan
godes sunu wæs astigen up to heofena rice, syððan he hæfde her
gewunad onmang mannum þreo and <foreign>xxx</foreign> wintra and healf gear, þæt men
forgymdon godes laga swyðor, þonne heora þearfa wæron, and þæs
halgan sunnandæges freols wyrs heoldon, þonne hit gode licwyrðe
wære.
 17. Ða asende se ælmihtiga god an ærendgewrit ufan of
heofenan be anum halgan engle to anum bisceope, se hatte Petrus, se wæs
biscop on Antiochia þære burh, þær þær Sanctus Petrus se apostol
ærest gesæt his biscopsetl.
 21. On þam gewrite stod eall be þæs dæges halignesse; and
þæt gewrit ne awrat nan eorðlic man, ac godes agen ængel, swa swa seo
halige þrynnys hit sylf gedihte.
 24. And eac se ængel bebead þam biscope, þæt he hit
sceolde cyðan eallum cristenum mannum, þæt men geswican heora unrihtes,
þe hi on þam halgan dæge drugan and gyt to swiðe dreogað.
 28. Nu is þis þæt angin þæs engles spræce, þa þa
he þæt gewrit þam bisceope on hand sealde.
 29. He cwæð: ic, godes engel, middaneardes hælendes boda,
beode and hate, þæt ægðer ge cyningas ge eorlas and gerefan, þe
mæst unriht dreogað, and eac ealle men ægðer ge gehadode ge
læwede, þæt hi lufian rihtwisnysse on wordum and on worcum and on
eallum þingum, and þæt hi hyran drihtne hælende Criste georne on
eallum ege, forþan þæt is ealles wisdomes angin, þæt man habbe ege
to gode.
 37. And ic beode, þæt men healdan þone drihtenlican dæg
fram eallum þeowetlicum weorcum, þæt is, fram sæternesdæges none
oð monandæges lihtinge, forþan þe se dæg wæs se forma dæg,
þe se soða scyppend, þæt is god ælmihtig, gesceop, þa þa he
ealle þing gesceop, and eac siððan fela wundra on þam dæge
geworhte/ ægðer ge ær þan þe he menniscnysse underfenge, ge eac
syððan.
 44. Ðæt is þonne, þæt he gesceop heofenan and eorðan
and englas and heahenglas and ealle heofenlice miht and endebyrdnysse on þam
dæge; and eac on þam dæge he gesceop manna sawla.
 47. And, þa þa Moyses se heretoga lædde godes folc of Egipta
lande, þa on þam dæge he hit lædde ofer þa readan sæ, swa
þæt he sloh mid anre gyrde on þa sæ, and heo toeode on twa, and
þæt folc for betwux þam twam wæterum on þam grunde ealle
drygsceode, oð hi coman to þam lande up.
 52. And on þam dæge com ærest se heofenlica mete ufan of
heofnan þam ylcan folce to bilyfan, and god hi mid þam afedde <foreign>xl</foreign> wintra
on þam westene, þe hi to foron; and se mete hatte manna.
 56. And on þam dæge wæs Crist þæs lifigendan godes
sunu geboren of Sancta Marian innoðe soð man, ealswa he is soð god,
middaneard to alisanne of deofles anwealde, þe his ær geweald ahte for
Adames gylte.
 60. And syððan he acenned wæs, he awende on þam dæge
wæter to wine.
 61. And on þam dæge he wæs gefullod.
 62. And on þam dæge he gereordade æt anum mæle fif
þusend manna of fif berenum hlafum and twam fixum, syððan he hæfde
þone bilyfan mid heofoncundlicre bletsunge þam ylcan dæge gebletsod;
and, þa þa hi ealle fulle wæron, þa bær man þær up of þan,
þe hi læfdon, twelf leapas fulle.
 67. And on þam dæge aras Crist of deaðe, syððan he
þrowade on rode for mancynnes hæle.
 68. And on þam dæge wæs þæra iudeiscra manna
geleafleasnys gewiten fram mannum, and riht geleafa asprang onmang godes
gelaðunge, syððan Crist æteowode hine sylfne Sancte Petre æfter his
æriste of deaðe.
 72. And on þam dæge sende god þone halgan gast ofer þa
apostolas ealle þær, þær hi wæron on anum huse inne belocene, and
tæhte heom, þæt hi cuðan ealle þa spræca, þe syndon swa wide,
swa middaneard is.
 76. And on þam dæge wyrð middaneard eall geendad.
 77. And on þam dæge cymð god to demanne eallum mancynne
ælcum be his agenum gewyrhtum, and farað þonne þa godan and þa
rihtwisan into ecere myrhðe mid gode and his englum, and þa arleasan
farað to helle mid deofle and þær beoð gecwylmede on cwicsusle and
eardiað þær a butan ende mid him.
 84. Nu forþam bebead drihten god eow, þæt ge healdan þone
sunnandæg fram ælcum geswinclicum worce and swyðost fram þam, þe ic
eow nu secgan wylle.
 86. Ðæt is, þæt man ah to forganne ealle fulnyssa, þe
gode laðe syndon, þæt is forliger and druncennys, mannsliht and leasung,
reaflac and stalu, unrihthæmed and geflit, æfest and ælc þæra
mandæda, þe mannum forboden is, and ælc gemot ænig mann to
fremmanne.
 91. Ac man ah cyrican and haligdom to secanne and þær hine
georne inne to gebiddanne and mid eadmodnysse hlystan, locahwæt þa
lareowas heom þær to godes lage tæcan, and a godan weorc, þe god us
beboden hæfð to adreoganne on þam drihtenlican dæge.
 96. Ic eow wylle eac eallswa cyðan, þæt man ah seoce men to
geneosianne and deade bebyrian, earmingas, þam þe onhagað, fedan and
scrydan.
 98. And, locahwa þære mihte age, he mot gehæftne man
alysan, wreccan and ælþeodige underfon, and ælc be his mihte
welwyllendlice heom god don, wudewum and steopcildum and utancumenum froferlice
fylstan to rihte.
 102. And, locahwylc cristen man sy ungesibsum, man ah on þam
dæge hine to gesibsumianne.
 104. Þis syndon þa weorc, þe gode syndon anfenge on ælcere
tide, and swyðost hig syndon to healdanne on sunnandagum, forþan se
sunnandæg is se forma dæg ealra dagena, and he bið se endenyhsta æt
þyssere worulde ende.
 108. And, gif ge þis nellað healdan, cwæð god, ic wylle
swingan eow mid þam smeartestum swipum, þæt is, þæt ic witnige eow
mid þam wyrstan wite, swa þæt ic sende ofer eow min yrre on feower
wisan, þæt is, hunger and sweordes ecge, cwyld and hæftnunge.
 113. Þæt is, þa þe ahte syndon, hi sculon fleonde on
gefeohte beon ofslagene, and þa ealdan sculan earmlice licgan heapmælum
æt ham hungre acwolene, and man sceal þa geoguðe geomorlice lædan
gehæft heanlice mid heardum bendum and swa bysmorlice bringan of heora
eðle and betæcan eow teonlice syððan on hæðenra hand heries
lafe.
 119. And syððan æfter þære earmlycan eowre geendunge,
ic besence eowre sawla on susle on helle, swa swa ic hwilon dyde þa twa burh
Sodomam and Gomorram, þe mid heofonlicum fyre her wurdan forbærnde, and
ealle þa, þe him on eardodon, æfre byrnað on helle grunde on hatan
fyre, forþan hi þone mildan god manfullice gremedon.
 125. And ealswa hit gelamp on Moyses dagum, mines gecorenan,
þæt wæron twegen men, þa wæron genemnode Dathan and Abiron; hi ic
besencte mid sawle and mid lichaman on helle grund for heora oferhigde and,
forþan hig spræcon bysmorlice be me and be minum sacerdum.
 130. And ic sende ofer eow þa þeode eow to hergianne and eower
land to awestenne, þe ge heora spræca ne cunnan, forþan þe ge ne
healdað sunnandæges freols, and forþan þe ge me forseoð and mine
beboda noldon healdan.
 134. Ac wite ge gewislice and gemune ge wel georne, þæt is
æfre fram frymðe bebead þone drihtenlican dæg to healdenne.
 136. Swa hwa swa ænige cypinge on þam dæge begæð
oððe oðre þing, þæt man claðas waxe, oððe ænig cræftig
man him on his cræfte tylige, oððe man efesige oðerne man oððe
bread bace oððe ænig ungelyfed þing bega on þam dæge, he scel
beon utlaga wið me and ealle þa, þe him to þam unrihte fylstað and
him þæt geþafiað.
 142. Forþan þa men, þe swylc þing begað, ne begytað hi
na mine bletsunge ne mine myltse, ac heom becymð færlice min grama ofer
for þæs dæges forsewennysse.
 145. And ic asende ofer eow mancwealm and orfcwealm, swa þæt
þa/ lybbendan nyton, be hwan hig lifian, and þa deadan man nat, hu man
delfe, for þære untrumnysse, þe heom an becymð eal for minra beboda
forsewennysse.
 149. For hwan nele þeos wyðerwearde þeod and þas
unrihtwisan men geþencan þa yrmða, þe towearde syndon æt þyssere
worulde ende, and hu ic geþafode, þæt twegen cyningas foran of Rome mid
here to Hierusalem þære burh, þe me wæs burga leofst, ær þan
þe hig mine beboda tobræcon, þe þære burge þa geweald ahton.
 155. Ðæt wæs, þæt Titus and Uespasianus tobræcon
þa burh and ofslogon þær hund þusend manna, and <foreign>xi</foreign> siðan hund
þusenda hi læddon þanon ealle gebende.
 158. Þis wæs gedon on þam halgan easterdæge, forþan hig
forsawon ær to healdenne þone halgan dæg mid rihte, swa swa ic sylf
ær and syððan mine boceras heom beboden hæfdon.
 161. And, gif ge gyt nellað healdan þone halgan sunnandæg,
ægðer ge freoh ge þeow, fram sæternesdæges none oð monandæges
lihtinge, ic amansumige eow ætforan minum fæder, þe on heofenan is, swa
þæt ge ne sculon habban nænne gemanan mid me ne mid minum englum
æfre to worolde.
 166. And, gif ge nellað teoðian ælc þæra þinga, þe
eow god lænð, on swa hwylcum þingum, swa ge hit begytað mid rihte, and
to godes cyrcan hit getrywelice bringan, ic benæme eow þæra <foreign>ix</foreign>
dæla, and ge sculon þæs teoþan dæles mid teonan brucan.
 171. Þæt is, þæt ic asende ofer eower land ælcne
untiman, þæt bið egeslice great hagol, se fordeð eowre wæstmas, and
unasecgendlice þunras and byrnende ligræscas, þa forglendriað eowre
wæstmas ægðer ge on wuda ge on felda.
 175. And drugoða eow cymð, þonne ge renas behofedan, and ren,
þonne eowre wæstmas wederes beþorftan.
 177. And gyt, þæt is egeslicost eow eall to geþafianne:
þæt is, þæt ungecyndelic fyr cymð færunga on eowre burga and on
tunas and forbærnð þone betstan dæl, þe ge big sceoldon libban.
 181. Nu we habbað eow gesæd be þæs halgan sunnandæges
freolse, swa swa ge habbað gehyred.
 182. Nu, swa hwa swa hæfð ænigne hyge to gode, he wile
hlistan þyssera worda, ac ic adræde, þæt ge willan heora læs
gyman, þonne ge þearfa ahton, forþan þe ge gremiað god ælmihtigne
grimlice oft mid yfelum worcum.
 186. And, ge rican men, geþencað, þæt þeos woruld is
neah þam ende, geswicað eowra unþeawa and ne awende ge ne þone dæg
to nihte ne þa niht to dæge, forþan wa eow, þæt ge æfre gewurdon
men, buton ge geswicon, ge þe awendað riht to woge and ælc woh for
lyðran medsceatte gelætað to rihte.
 192. Ge syttað ealle niht and drincað oð leohtne dæg and
swa awendað dæg to nihte and niht to dæge, swa ic ær cwæð, eall
for druncennysse and oferfylle, and swa ge eowerne beorscipe brucað on
unriht.
 196. Ac wite ge mid gewissan, þæt eow wurðað þa mycclan
bollan bytere forgoldene æt eowrum endedæge, butan ge geswican.
 198. Nyte ge ful georne, þæt ælc man scel hyran his
hlaforde and don, þæt he hine hæt, and be þan man wat, þæt he
bið his hlaford?
 200. And swa man mot oðrum twegra hyran, gode ælmihtigum and
his beboda healdan, oððe þan earman deofle anrædlice fylian; forþan
nis na ma hlafordinga on worulde, þonne twegen, god ælmihtig and deofol.
 204. Forþan, se þe godes beboda hylt, he is godes man, and he
mid gode scel habban ece blisse on heofena rice æfter þison life.
 206. And, se þe deofles worc begæð, he is deofles man, and
he scel mid deofle wunian on helle æfter þison life a to worulde.
 208. Þæt syndon godes wiðersacan: morðwyrhtan,
hlafordswican and manswaran, manslagan and mægslagan, cyrchatan and
sacerdbanan, hadbrecan and æwbrecan, þeofas, ryperas and reaferas,
unrihthæmeras, þa fulan, þe forlætað heora cwenan and nimað
oðre and þa þe habbað ma, þonne heora rihtæðelcwene, wyccan and
wælcyrian and unlybwyrhtan, unrihtdeman, þe demað æfre be þam
sceatte and swa wendað wrang to rihte and riht to wrange, and þa, þe
lufiað þa mycclan druncennysse æfre and oðra unrihta fela, þe nu
syndon lange to areccanne.
 219. And butan tweon, þæs worc þe man begæð, þam
hlaforde man hyrð; and, se þe swylc begæð, swylc ic nu rehte, he
forsihð þone soðan god.
 221. Forþam ic bidde eow and halsige þurh þone lifiendan god,
þæt ge geswicon eowres unrihtes, ær þan se earmlica deað eow
endemes ealle forgripe and eowre sawla on helle besence.
 224. And, se ðe nele nu ne ne recð godes lare, ac hi forsihð
and nele hi gehyran, ac læt him eaðelice ymbe þæt and ælce dæge
cunnað, hu he mæst mage gesyngian ongean godes wyllan, and nele his synna
andettan, ac þencð se unwara on his geþance, eallswa deofol hine
lærð, þe ælc yfel of cymð.
 230. Þæt is, ærest he hine lærð, þæt he his
synna ne andette, forþam þe he iung is; eft he cwæð to þam men:
oðre syngodon hefelicor, þonne þu, and þeahhwæðere hig leofedon
lange hwile.
 233. He cwyð þryddan siðe: do swa yfele, swa þu do, godes
mildheortnys is swiðe mycel, and he wyle þe forþi þine synna forgifan.
 236. And þurh þas unwærnysse he gebringð hine on helle.
 237. Ðreo þing syndon, þe gebringað þone ungesæligan
on helle grunde: þæt is, unclæne geþanc and idele word and yfele
dæda.
 239. And oðre þreo þing syndon, þe gebringað þone
gesæligan to heofenan rice: þæt is, halig geþanc and god spæc and
fullfremed worc.
 241. And þreo þing syndon, þe ne beoð forgifene ne on
þissere worulde ne on þam toweardan life: an is, þæt man god to tale
habbe; oðer, þæt man ærestes ne gelyfe; þrydde, þæt man
ortruwige godes mildheortnysse.
 245. Uton nu forþyg habban trumne geleafan to gode and hine
biddan, þæt he us geunne æfter urum forðsiðe, þæt we moton
becuman to his mildheortnysse, swa swa he eallum þam behaten hæfð, þe
hine lufiað and his beboda healdað; þæt is þæt uplice rice, þe
he sylf wunað on mid eallum his halgum a butan ende.
 251. And eac we sceolon biddan þa halgan fæmnan Sancta Marian
ures drihtnes moder, þæt heo us geþingie to hyre leofan bearne, hyre
scippende/, and to urum scippende þæt is god ælmihtig, forþam ðe
heo mæg abiddan æt him eall, þæt heo wyle.

END_TEXT
START_TEXT

HomU 47 (Nap 58)
B3.4.47.
Napier 1883, no. 58: 'Sermo bone praedicatio': Napier 299-306.



 1. Þingon eall, þæt we æfre for rihthlafordhelde doð.
 1. Eall we hit doð us sylfum to micelre þearfe, and þam bið
witudlice god ælmihtig hold, þe byð his hlaforde rihtlice hold and
getrywe; and hlaforda gehwylc eac ah swyþe micele þearfe, þæt he his
men rihtlice healde.
 5. And hit bið his agen þearf, þæt he his neadþeowum
beorge, swa he betst mæge, forþam þe hi syndon gode gelice leofe se
hlaford and se þeowa.
 8. Eallswa bealdlice clipað se þeowa on his <foreign>pater nostre</foreign>: ure
fæder, eallswa se hlaford.
 10. Us ealle he gebohte mid gelicum wurðe, þæt is, mid his
agenum blode; and ealle we syndon godes agene neadþeowan; and swa he demð
us on domes dæg, swa we her demað þam mannum, þe we her on eorþan
dom ofer agon.
 14. Þi ah æghwylc man swiðe micele þearfe, þæt hi him
beorgan, swa hi betst magon, ðam þe him sceolan hyran on þisum life;
þonne begitað hi ðe mare gebeorh æt godes agenum dome.
 18. Eac we secgað eow to soðan, þæt ælc cild sceall
beon binnon þryttigum nihtum gefullod mid rihte, buton hit ær beo.
 20. Gif hit þonne dead wurðe butan fulluhte, and hit on þam
preoste gelang sy, þe hit fullian sceolde, þonne sceall he þolian his
hades and ða dædbote betan georne æfre swa lange, swa he libbe, swa se
bisceop him wissige.
 24. Gif hit þonne þurh fæder and modar oððe æniges
mæges gemeleaste dead wurðe, þonne þolige he, se þe hit on gelang
sy, ælcere eardwununge and wræcnige of earde oððe on earde
swiðe/ deope gebete æfre his lifdagas ealle, swa bisceop him tæce.
 28. Ne nænne man man ne læte unbisceopod to lange, þe
læste him forðsið getimige, and he næbbe þa gerihtu, þe him to
gebyredon/.
 31. And witan eac þa, þe cildes onfon æt fulluhte oððe
æt bisceopes handum, þæt hi hit on rihtum geleafan gebringan and on
godum þeawum and on þearflicum dædum and æfre forð on hit wisian to
þam, þe gode licige and his sylfes þearf sy; þonne beoð hi rihtlice,
swa swa hi genamode beoð, godfæderas, gif hi gode heora godbearn
gestrynað.
 37. We moton swyþe wærlice on ælce wisan us healdan, gif we
sceolon us wið deofol gescyldan, forþam þe he bið æfre ymbe þæt
an, þæt he wile us beswican and gedon, gif he mæg, þæt he aleogan
gode ælmihtigum þæt, þæt we beheton, ða ða we fulluht
underfengon.
 42. Þeah þæt cild to þam iung sy, þæt hit sprecan ne
mæge, þonne hit man fullað, his freonda forespræc forstent him
þæt sylfe, swilce hit sylf sprece; and, butan hit gelæste, þonne hit
ylde hæfð, eall, þæt on his geoguðe gode wæs behaten, hit mot
mid ealle forwurðan.
 46. Þonne agan þa yldran þæs oferþearfe, þæt hi
heora gingran gode gestrynan and hi deofle ætwenian, forþam eall,
þæt hi to unrihte geþafiað heora gingran, eall hit bið ongean,
þæt hi gode beheton, þa hi him fulluht begeaton, and ealles þæs hi
moton stið wite þolian on þam towerdan life, buton hi hit gebeton,
þæs þe hi wealdan magon.
 53. Swyþe micele þearfe gehwylc man ah, þæt he rihtne
geleafan hæbbe on god ælmihtigne, þe is wealdend and wyrhta eallra
gesceafta, and þæt he his fulluhtes gescead wite and þæt symle
rihtlice healde and georne his gingran tihte to þam ylcan.
 57. And swa raðe, swa þæt cild mage sprecan, tæce man him
sona eallra þinga ærest his paternoster and his credan, and þæt hit
cunne hit sylf bletsian rihtlice: þonne sceal him þanonforð æfre
syððan þe bet gelimpan.
 61. Ælc cristen man hit sceall cunnan mid rihte, and, gif hwa
sy, þæt he nu gyt ne cunne, he hit leornige swyþe georne.
 63. And ne sceamige ænegum cristenum men for his ylde,
þæt he hit leornige, ac do, swa him þearf is, helpe his sylfes georne,
forþam þe he ne bið wel cristen, þe þæt geleornian nele, ne he
nah mid rihte æniges mannes æt fulluhte to onfonne ne æt bisceopes
handum, se þe þæt ne can, ær he hit geleornige, ne he rihtlice ne
bið husles wyrðe, þe ðæt on life geleornian nele, ne furðon
clænes legeres æfter his forðsiðe.
 70. Beþence gehwilc man hine sylfne and his cristendom on ælce
wisan clænlice healde.
 73. Uton geþencean, þæt we sceoldon swiðe gelomlice ure
cyricean secean, gif we ænige miltse æt gode habban sceolan oððe
æt his halgum, and ure þa clænan gebeda þærinne to urum drihtne
and to eallum his halgum asendan and syngan and to him geornlice clypian and
his miltse us geornlice biddan, þæt he us milde beo.
 78. And we sceolon georne clypian to eallum godes halgum, þæt
hi ure þingeras beon to urum drihtne.
 80. Hit is awriten and gerædd on halgum bocum, and hit is eall
soð.
 81. Hit segð, þæt se, þe nele gelomlice for godes lufan
and for his ege his agenes þances his cyricean secean and his mæssan
þærinne gestandan and gehyran and þa lare lustlice underfon, þe se
mæssepreost þam folce bodað and segð, he sceall his unþances onettan
and gan to hylle and þær æfre aa wunian syþþan mid eallum deoflum.
 87. Ælc þæra stæpa and fotlæsta, þe we to cyricean
weard for godes ege and for his lufu gestæppað, ealle hi beoð amette and
amearcode mid gildenum stafum on heofonum.
 90. Cyrice bið ure scyld and neriend on domes dæg wið
þæt micele fyr, and heo is gesceapen us git to gebedhuse, næs to
nanum gemothuse, buton embe þæt heofencunde rice.
 94. To þam rice we syndon ealle gelaðude and gehatene, gif we
to þam gesælige beoð, þæt we hit geearnian willað her on life.
 96. Uton eac betan symle ure cyrcean.
 96. Be þam þe us to onhagige.
 97. And eac we magon swyþe micele þearfe and ælmessan us
sylfum gedon, gif we willað bricge macian and þa symle botettan.
 99. Þeah se man ne nime buton ænne stan and þæne gelecge
on ful sloh, þæt se ælmesman mæge mid oðrum fet stæppan on þa
clænan healfe, þæt him byð swyþe micel ælmesse and med for
gode.
 103. Hit is forboden on halgum bocum swyþe deope, þæt nan
cristen man ne mote his ælmessan ahwæþer behatan oððe to bringan ne
his wæccan ne his broces bote secean ahwider, buton to Criste sylfum and to
his halgum and to cyrcean.
 107. Ne nan man ne mot, gif he Cristes miltse habban wile, his
ælmessan behatan to wylle ne to wydetreowe ne to stane ne næfre to anum
unalyfedum þinge, buton to godes ciricean anre.
 111. Gehadedum mannum gebyrað, gif hi ænige miltse habban
sceolan æt gode, þæt hi symle þa læwedan and þa ungelæredan
manian and mingian sceolon and him gelomlice heora þearfe asecgan, and
hwæt hi lufian sceolan and hwæt hi sceolon hatian and asceonian.
 115. Se cwyde is swiþe egeslic, þe drihten þurh þone
witegan be þam cwæð, þe godes folce bodian sceolan, þæt syndon
bisceopas and mæssepreostas.
 118. He cwæð se witega: clypiað hlude and ahebbað up eowre
stemne and cyþað minum folce, þæt hi georne fram synnum and gyltum
gecyrron.
 121. And, gif ge þonne þæt ne doð, ac forsuwiað hit and
nyllað folce heora þearfe gecyðan, þonne sceole ge eallra þæra
sawla gescead witan and agildan on domes dæg, þe þurh ðæt losiað,
þæt hi nabbað þa lare and þa mingunge, þe hi beþorfton.
 125. Þes cwyde mæg beon swyþe gemindelic eallum gehadedum
mannum, þe to þam gesette syndon, þæt hi godes folce riht bodian
sceolon; and eac ah þæt folc swiðe micele þearfe, þæt hi wære
beon þæs cwydes, þe ðæræfter gecweden is.
 129. He cwæð se witega æfter þam: gif þa gehadedan men
riht bodiað and hi þæt folc gebigean ne magon to rihte and to heora
agenre þearfe and neode, þonne gebeorgað hi him sylfum swaþeah and
heora agenum sawlum on domes dæg.
 133. And þa, þe him hlystan nellað and þæra þinga
geman and hlystan, þe man heom bodað and segð, ac willað forð on woh
and gewill drifan and geswican nyllað, hi sceolon þæs habban ece wite,
and hi næfre cuman ne motan to godes rice.
 138. Hit is lað and hefityme læwedum folce to gehiranne, and
swaðeahhwæðere gehadedum mannum is beboden deope, þæt hi cyþan
sceolan folce, hwæt on halgum bocum awriten is, and hi wisian, hu hi
rihtæwe healdan sceolan.
 142. Hit bið swyðe rihtlic lif and gode gecwemedlic, þæt
cniht þurhwunige on his cnihthade, oð þæt he on rihtre æwe
gewifige, and hæbbe þa syþþan and nane oðre þa hwile, þe seo
libbe.
 145. Gif hire þonne forðsið getimige ær him, þonne is
hit rihtast, þæt he þanonforð buton ælcum wife wunige.
 147. Sanctus Paulus se mæra godes apostol cwæð, þæt se
læweda/ man moste for neode oþre syþe wifian, ac swaþeahhwæðere
hit is forboden swyþe, þæt man þa bletsunge þærto ne do, þe to
ðære frumwifunge gesette syndon.
 151. And eac is geset swiðe micel dædbot swylcum mannum to
donne and to betenne, þe eft wifiað.
 153. And eac is ælcum preoste forboden, þæt hi beon ne
moton on þa wisan, þe hi ær wæran æt þam brydlacum, þær man
oðre siðe wifað.
 155. Be þam man mæg swiðe eaðe witan, se þe hit
underniman wile, þæt hit eallunga riht nis, þæt wer wifige oððe
wif ceorlige oftur, þonne æne.
 158. Oðre siðe, swa we ær cwædon, he mot for neode; and
hit bið to menigfeald, gewurðe hit þriddan siðe, and mid ealle misdon,
gewurðe hit feorðan siðe; and, gif hit oftur gewyrð, nyte we, hu
þæt faran mæg.
 162. Hit is fullic and fracodlic þingc and gode ælmihtigum and
eallum his halgum lað, þæt hi ne gymað heora sylfra æt þam
unþeawe, þe dysige men on ungewunan healdað, þæt hi ne gymað heora
sylfra, swa hi beþorfton, ac befylað fracodlice hi selfe and eac
geunwurðiað ge wið god ge wið men, þæt hi farað fram wife to
wife, eallswa stunte nytenu doð, þe nan andgyt nabbað.
 168. Ðeah þa dysegan and þa ungeradan his gelyfan nyllan,
eall hit byð þæs deofles lar and tihting, þæt hi swa farað.
 171. Ac swa hwilc man, swa ðæne unðeaw ær beeode, he
geswice.
 172. Þeah læwedum mannum wif si alyfed, swaðeah hi agan
micele þearfe, þæt hi understandan, hu hit is alyfed; and gehadede men
hit sceolon him asecgan, undernimð se, þe wile; and, se þe gesælig
bið, he hit healt, syþþan hit gesæd byð.
 176. Nagan læwede men þurh hæmedþingc, gif hi godes
miltse habban willað, wifes gemanan sunnannihtum ne mæssenihtum ne
wodnesnihtum ne frigenihtum ne næfre on lenctentide ne næfre, þonne
fæsten aboden sy, þe ma, þe man mot on lenctene oððe frigedagum
flæsces brucan.
 181. Ne næfre mid rihte, þæs þe bec secgað and we
geræd habbað, ne motan gesynnhiwenu on anum bedde cuman, syþþan hi to
soþan buta ongitað, þæt heo tymende na leng beon ne mæg ne ne mot.
 185. We magon niman bysene be oðrum þinge: nele nan god
eorðtilia niman his gode sæd and his clæne and sawan on þæt land,
þær he wat full geare, þæt hit næfre weaxan nele.
 188. Beþence gehwa hine sylfne, and hu him rædlicost sy to
donne.
 189. We secgað, swa we hit gerædd habbað on halgum bocum,
understent se, þe gesælig bið.
 191. Wel we witan, þæt æfre, swa we mare on þisum life
for godes ege and his lufe to gode gedoð, swa we maran blisse habbað on
þam towerdan life.
 193. Ne þurfon we na to urum mægum ne nan man to his wife
ðencean to ðam swyþe, þæt him man æfter his forðsyþe to þam
micel fore gedæle, þæt hi hine fram witan alysan, gif he ær her hine
sylfne forgymde.
 197. Uton georne dæges and nihtes biddan urne drihten, þæt
he us on þam towerdan life reste geunne; and uton habban us symle on urum
gemynde þone timan, þe us eallum towerd is.
 201. Ðonne se lichama and seo saul hi totwæmað and
todælað, þonne ænigum gode, ac bið æt gode anum gelang eall,
hwæt we gefaran sceolon.
 203. God us gestrangige and getrymme to ure agenre þearfe.
 206. Ne sceal nanum cristenum men æfre to langsum þincean,
þæt he his agene þearfe gehyre secgan and embe godes mærð smeage.
 208. Hit is lang eall to areccanne, þæt we on bocum embe godes
wundra rædað and syngað; swaðeahhwæðere we wyllað be sumum
dæle hit sum asecgan and areccean mid feawum wordum.
 211. An is ece ælmihtig god, þe gesceop heofenas and eorðan
and ealle gesceafta.
 213. On frumon he gelogode on heofena rice engla weredu micele and
mære.
 214. Þa wearð þær an þæra engla swa beorht and swa
wlitig, þæt se wæs Leohtberend nemned.
 216. Þa ðuhte him, þæt he mihte beon godes euengelica,
þe hine gesceop and geworhte, and wolde dælan rice wið god
ælmihtigne.
 218. Sona swa he þæt þohte þurh ofermodignysse, þa
worhte Crist helle him on to wunienne and eallum ðam oðrum englum, þe mid
him æt þam ræde.

END_TEXT
START_TEXT

HomU 48 (Nap 59)
B3.4.48.
Napier 1883, no. 59: 'Sermo Lupi': Napier 307-9.



 1. <foreign>Sermo Lupi</foreign>.
 2. Leofan men, doð, swa ic lære, gehyrað, hwæt ic wylle
secgan to þearfe, gyme se, ðe cunne, his agenre neode.
 4. Eallum cristenum mannum is mycel þearf, þæt hy godes lage
fylgean and godcundre lare geornlice gyman; and huru gehadodum is ealra mæst
þearf, forðam þe hy scylan ægðer ge bodian ge bysnian godes riht
georne oðrum mannum.
 8. Nu wylle we læran godes þeowas georne, þæt hy hy sylfe
wærlice beðencan and þurh godes fultum clænnesse lufian and gode
ælmihtigum eadmodlice þeowian and for eall cristen folc þingian gelome.
 12. And þæt hi bocum and gebedum geornlice fylgean and bodian
and bysnian godes riht georne.
 13. And þæt hy læran gelome, swa hy geornost magan,
þæt gehadode regollice and læwede lahlice heora lif fadian to þearfe
hym sylfan.
 16. And ealle cristene men we lærað swyþe georne, þæt
hy inwerdre heortan æfre god lufian and rihtne cristendom geornlice healdan
and godcundan lareowan geornlice hyran and godes lara and laga smeagean and
spirian oft and gelome hym sylfum to þearfe.
 20. And we lærað, þæt ælc cristen man geleornige huru,
þæt he cunne rihtne geleafan ariht understandan, and paternoster and
credan, be ðam þe he wylle æfter forðsiðe mid cristenra gemanan on
gehalgedan restan and gebedrædenne habban oððon ær on life husles
beon wyrðe, forðam he ne byð wel cristen, þe ðæt geleornian nele,
ne he nah mid rihte oþres mannes to onfonne æt fulluhte ne æt biscopes
handa, ær he hit geleornige, þæt he wel cunne.
 28. And we lærað, þæt man wið healice synna and wið
deoflice dæda scylde swyþe georne on æghwylcne timan; and bete swyþe
georne be his scriftes geðehte, se ðe þurh deofles scyfe on synna
befeolle.
 32. And we lærað, þæt man wið fulne galscype and wið
unrihthæmed and wið æghwylcne æwbrice warnie symble.
 34. And we lærað and biddað and on godes naman beodað,
þæt ænig cristen man binnan syx manna sibbfæce æfre ne gewifige
on his agenum cynne ne on his mæges lafe, þe swa neahsibb wære, ne on
his wifes nydmagan, þe he sylf ær ahte, ne on his gefæderan ne on
gehalgodre nunnan.
 39. Ne on ælætan ænig cristen man ne gewifige æfre ne
na ma wifa, þonne an, hæbbe, ac beo be ðære anre þa hwile, þe heo
lybbe, se ðe wylle godes lage gyman mid rihte and wið hellebryne beorgan
his sawle.
 43. And we lærað eac georne manna gehwylcne, þæt he godes
ege hæbbe symle on gemynde and dæges and nihtes forhtige for synnum,
domdæg adrædæ and for helle agrise and æfre him gehende
endedæges wene.
 47. And we lærað swyþe georne freonda gehwylcne, þæt he
fram synnum georne gecyrre and oðrum mannum unrihtes styre, and þæt he
ofer ealle oðre þing lufige his drihten, and þæt he oft and gelome
hæbbe on gemynde, þæt mannum is mæst þearf oftost to gemunanne,
þæt is, þæt hy rihtne geleafan, swa we ær cwædan, anrædlice
habban on ðone soðan god, þe is waldend and wyrhta ealra gesceafta, and
þæt hy rihtne cristendom rihtlice healdan.
 55. And þæt hy godcundan lareowan geornlice hyran and godes
larum and lagum geornlice fylgean.
 57. And þæt hy godes cyrcan æghwær georne griðian and
friðian and mid leohte and lacum hy gelome gegretan and hy sylfe þær
georne oft and gelome gebiddan to Criste.
 60. And þæt hy godes gerihta æghwylce geare mid rihte
gelæstan and freolsa and fæstena rihtlice healdan.
 62. And þæt hy sunnandaga cypinga and folcgemota on þam
halgan dæge georne geswican.
 63. And þæt hi godes þeowas symle werian and weorðian.
 64. And þæt hy godes þearfan frefrian and fedan.
 65. And þæt hi wydewan and steopcild to oft ne ahwænan, ac
georne hy gladian.
 66. And þæt hi elðeodige menn and feorran cumene ne tyrian
ne ne tynan.
 68. And þæt hi oðrum mannum unriht ne beodan ealles to
swyðe, ac manna gehwylc oðrum beode þæt riht, þæt he wylle,
þæt man him beode, be ðam þe hit mæð sy.
 71. A sy godes nama ecelice gebletsod and hym symle sy wuldor and
weorðmynt æfre to worolde.

END_TEXT
START_TEXT

HomU 49 (Nap 60)
B3.4.49.
Napier 1883, no. 60: 'Be hæðendome': Napier 309-10.



 1. Be hæðendome.
 2. <foreign>Nemo cristianorum paganas superstitiones intendat, sed
gentilium inquinamenta omnia omnino contemnat</foreign>.
 3. Eala, mycel is nydþearf manna gehwylcum, þæt he wið
deofles larswice warnige symle, and þæt he hæðenscype georne æfre
forbuge, þæt þe he gedon mæge.
 6. And, gyf hit geweorðe, þæt cristen man æfre
heonanforð ahwar heðendom begange oððon ahwar on lande idola
weorðige, gebete þæt deope for gode and for worolde; and, se ðe to
gelome þæt unriht begange, gylde mid Englum swa wer, swa wite, and on Dena
lage lahslite, be ðam þe seo dæd sy.
 12. And, gyf wiccean oððe wigelearas, horingas oððe
horcwenan, morðwyrhtan oððe mansworan innan þysan earde weorðan
agytene, fyse hy man georne ut of þysan earde and clænsige þas þeode
oððon on earde forfare hy mid ealle, butan hi geswicon and þe deoppor
gebetan.
 17. And do man, swa hit þearf is, manfulra dæda on
æghwylcan ende styre man swyðe.
 18. Her syndan on earde godcundnessæ wiðersacan and godes lage
oferhogan, manslagan and mægslagan, cyrichatan and sacerdbanan, hadbrecan
and æwbrecan, myltestran and bearnmyrðran, þeofas and þeodscaðan,
ryperas and reaferas, leogeras and liceteras and leodhatan hetele ealles to
manege,þe ðurh mansylene bariað þas þeode, and wedlogan and
wærlogan and lytle getrywða to wide mid mannum.
 25. And ne byrhð se gesibba hwilan gesibban þe ma, þe ðam
fremdan, ne broðor his breðer oþre hwile ne bearn for oft his fæder ne
meder.
 28. Ne na fela manna ne healt his getrywða swa wel, swa he
scolde, for gode and for worolde.
 30. Ac do man, swa hit þearf is, gebete hit georne and
clænsige þas þeode, gyf man godes miltse geearnian wylle.

END_TEXT
START_TEXT

HomU 50 (Nap 61)
B3.4.50.
Napier 1883, no. 61: 'Be cristendome': Napier 310-11.



 1. Be cristendome.
 2. <foreign>A Cristo enim cristiani sunt nominati, Cristus autem caput
nostrum est, et nos membra eius</foreign>; Crist is ealra cristenra manna heafod, and
ealle cristene men syndon to Cristes limum getealde, gyf hy heora drihtne
gecwemað mid rihte.
 6. And hy scylan swyþe georne cristendom æfre healdan mid
rihte and Cristes cyrcan secan gelome heom sylfum to þearfe and Cristes
gerihta rihtlice gelæstan.
 9. And þæt is an ærest, þæt man geteoðige
æghwylce geare þæt, þæt god sende þonne on geare folce to
þearfe on corne and on flexe and on gewelhwylcon wæstme.
 11. And arise seo æcerteoðung a, be ðam þe seo sulh þone
teoðan æcer ær geeode, be godes miltse and be ðæs cynges and be
ealles cristenes folces and be ðære steore, þe Eadgar cyng gelagode.
 15. And sy ælcere geogoðe teoðung gelæst be pentecosten
be wite and eorðwæstma be ealra halgena mæssan.
 17. And romfeoh gelæste man æghwylce geare be Petres
mæssan; and, se ðe hit ne gelæste, sylle þærtoeacan <foreign>xxx</foreign> peninga
and bringe sende to Rome and gylde þam cynge on Engla lage <foreign>cxx</foreign> scillinga.
 20. And cyricsceat gelæste man on Engla lage to Martines
mæssan: and, se ðe þæt ne gelæste, forgylde hine mid twelffealdan
and þam cynge <foreign>cxx</foreign> scillinga.
 23. And sulhælmessan gebyrað, þæt man gelæste be wite
æghwylce geare, þonne huru <foreign>xv</foreign> niht beoð agan ofer eastertid.
 25. And leohtgescot gelæste man be wite to Cristes mæssan and
to candelmæssan and to eastron, do oftor se, ðe wylle.
 27. And saulscat is rihtast, þæt man gelæste aa æt
openum græfe.
 29. And freolsa and fæstena be wite healde man rihtlice.
 30. And ealle godes gerihta fyrðrige man georne, ealswa hit
þearf is.
 31. And, gyf hwa þæt nelle, gewylde man hine to rihte mid
woroldlicre steore.

END_TEXT
START_TEXT

HomU 51 (NapDeInfant)
B3.4.51.
Napier 1888, 154: 'De infantibus non baptizandis': Napier 1888, 154-5.



 1. We biddaþ eow men & beodaþ on godes naman þæt ge
wislicor & wærlicor don ymbe eowre hæþenan cild, þonne ge of
þis dydon þæt swa fela sawla gode ne losion swa swa her doþ betweox
eow.
 4. Nu bidde we eow on godes naman þæt ge eowre cild læton
fullian swa hraðe swa hi acennede beoð for þan þe þu nast his lif ge
wis oð mærgen.
 6. & þu dest þinum cilde mycelne hearm gif þu him þurh
þine gymeleaste heofonan rices myrhþe benæmst & hit besencst on
helle grund mid eallum deoflum on ecnysse.
 9. Þu miht þine gymeleaste wið god gebetan ac þam cilde ne
becymð næfre into heofonan rice becuman.
 11. Nu cwæþ sum man þæt he wile cepan him godra freonda
mid his cilde and abit þæs hwilon to lange for þan þe us sægð
þæt halige godspell þæt godes grama wunað ofer þone hæþenan
& betere bið þam hæþenan cilde þæt hit nime an ælmesman
þonne hit næbbe þa ecan myrhðe & hæbbe þa ecan witu.
 16. Nu is eft oþer þing þe dysige wif doþ lecgaþ heora
cild betwux him & of licgaþ hit þonne hi on slæpe beoð forðan
þe se slæpenda man nat hwet he dæþ.
 19. & we secgað þæt seo modor gif heo to þam unwær
bið mid hire breoste mæg þæt cild acwellan gif heo hit læt sucan
& wurð þonne on slepe þonne of lið þæt breost þæs cildes
fnæst oð þæt hit bið forsmorod for þan þe hit ne cann hit aweig
don þonne bið heo hire agenes cildes bana.
 24. Warnige eac seo modor þonne heo mid cilde gæð þæt
heo mid nanre higeleaste hit neamyrre, ne mid nanum hefe ne mid nanum plegan
oððe mid rade oððe mid ungerade for þam þe hit sceall eft of
deaþe arisan on domes dæg gif hit ær cwicu wæs innan þære moder
& hæfð þonne helle wite gif hit hæþen acwylð.

END_TEXT
START_TEXT

HomU 52 (NapDeCogita)
B3.4.52.
Napier 1888, 155: 'De cogitatione': Napier 1888, 155.



 1. Se swicola deofol þe syrwð ymbe mancynn asent yfele
geþohtas & þwyrlice ongean god on þæs mannes heortan þæt he
mage hine gebringan on orwenesse þæt he ortruwian sceole be godes
mildheortnesse forþam manfullum geþohtum.
 5. Ac wite nu ge hwa þæt þa yfelan geþohtas ne magon us
derian gif hi us ne liciað & gif we hi ascuniað & to urum drihtne
clypiað.
 7. And se man þe god deþ mid godum ingehyde þæt he oþrum
men fremige on feo oððe on læne & seo læn becume to sumon laþe
þam men he bið swa þeah orsorh þe hit him ær alænde.
 10. & he hæfð his mede, his modes goodnesse þeahþe hit
þurh ungelimp þam oðrum derode.
 11. Eft se þe yfel deþ mid yfelum geþance þeah þe seo
yfele deþ oþrum men fremige se yfela hæfð swa þeah þurh his yfelan
willan þa ecan geniþerunge for his arleasnesse swa swa þa iudeiscan þe
urne drihten acwealdon us to alysednesse & him to forwyrde for heora
syrwunge embe þone soþan hælend.
 17. Eall swa þa ehteras æfter cristes þrowunge þe þa
martiras ofslogan on mistlicum witum fremodon þam halgum & hi gebrohton
to heofenum & hi sylfe fordydon on þere deopan helle.
 20. Swa eac ure ælc æt þam ælmihtigan gode underfehð
þa mede be his modes fadunge swa yfel swa god swa hweþer swa he lufode for
þam þe crist agylt ælcum be his dædæ.

END_TEXT
START_TEXT

HomU 53 (NapSunEpis)
B3.4.53.
Napier 1901, 356: 'Be þam drihtenlican sunnandæg folces lar': Napier 1901a, 357-62.



 1. Be þam drihtenlican sunnandæg folces lar.
 1. Men ða leofestan, her onginð ðæt ærendgewrit ures
Drihtnes, middangeardes hælendes, be þam forebode ealra yfela & be
þam embegange ealra goda.
 3. Þæt awrat drihtnes engel mid his sylfes fingrum and hit
sealde Petre þam bisceope on ðære Antiochiscan cirican bebeodende &
halsigende þurh naman þæs lifigendan Godes þæt he gewidmærsode
þas Drihtnes word eallum cynegum & bisceopum & eac swilce eallum
cristenum folce.
 8. Þillic is þonne se fruma þæs ærendgewrites, ic,
ærendraca & boda drihtnes hælendes Cristes, betæce & bebeode
þam bisceopum & þam cynegum & eallum geþungenum mannum þæt
hi lufien rihtwisnysse on eallum þingum & þeowien drihtne on eallum
ege, & þæt ge gehealdan sunnandæg fram eallum woruldlicum weorcum,
forðanðe God geworhte manega wundra on ðam sunnandæge.
 14. Þæt is þonne ærest.
 14. Þæt he on þam sunnandæge geworhte heofonas &
eorðan mid eallum heofonlicum endebyrdnyssum & þæt ungehiwedlice
andweorc.
 16. On sunnandæg he geworhte ealle þa ðing þe witudlice
syndon gesewene & wuniað.
 17. On ðam dæge he gesceop ealra manna sawla, & on ðam
dæge Crist wæs acenned þisne middaneard to alysenne, & on ðam
dæge he todælde þa readan sæ on twelf dælas, & on ðam
dæge aras ure Drihten of deaðe, & on ðone dæg he asende haligne
gast ofer his ærendracan, & on ðone dæg he let rinan wundorlice
andlyfene of heofonum ofer þæt Israhela folc, & hi on ðam fedde
feowertig wintra.
 23. & on ðam dæge he gecyrde wæter to wine on Chana,
þære Galileiscan byrig, & on ðam dæge God gebletsode <foreign>v</foreign> berene
hlafas & <foreign>ii</foreign> fixas, & of þam he afedde <foreign>v</foreign> þusend manna, &
þær to lafe wæron <foreign>xii</foreign> cypan fulle on þam gebrytsnum.
 27. & on sunnandæg tosleap Iudea gesamnung & acenned
wearð seo geleaffulle gesamnung.
 28. & on þam dæge bið þes middanerd geendad, & on
ðam dæge God demð menniscum cynne.
 30. & þa ðe her rihtlice lybbað, hi gewitað on þæt
ece lif, & þa ðe her on woh libbað, hi gewitað on þæt ece fyr,
and hi beoð cwylmede on ecum bryne mid þam deofle & his gesiðum.
 33. Þi þonne eow bebeodeð Drihten God þæt ge þone
sunnandæg healdan fram eallum woruldlicum weorcum, þæt is þonne fram
unclænnysse & fram forligre & fram druncennysse & fram manslihte
& fram leasunge & fram reaflace & fram stale & fram
unrihthæmede & fram geflite & fram andan & fram eallum mane.
 37. & þas þing sindon eallum tidum forbodene.
 38. & healdon ge þone sunnandæg wið ælce ceapunga.
 39. On ðam dæge sy þæt eower æreste weorc þæt ge
eow geemtigen on gebedum, & þæt ge gehyren on cirican halige bodunga
fram eowrum lareowum, & secað halige stowe & geneosiað untrumra
manna & deade bebyrgeað.
 42. & on ðan dæge ge sceolon þearfan fedan & nacode
scrydan & þurstigum drincas syllan & hæftnedlingas alysan &
ælþeodige wilsumlice onfon & wreccan helpan & wædlan &
wudewan frofor gearwian & gesibsumian þa ungesehtan cristenan.
 46. Þas æðelan weorc sint to healdenne on eallum tidum
beforan Gode, þeahhwæðere swiþost on sunnandæg, forðanðe
sunnandæg is se forma & se ytemysta dæg ealra daga.
 49. Gif ge þonne elles doð butan þas forespræcenan þing,
þonne swinge ic eow þam heardostan swinglan, þæt is þæt ic asette
on eorðan mine feower wyrrestan domas, hungor & hæftned & gefeoht
& cwelm.
 52. & ic eow gesylle to ælþeodigra handa, & ic eow
fordo & besence eow, swa ic dyde Sodoman & Gomorran, & ic dyde
Dathan & Abiron, þa yfelan þe wiðsocon minum naman & forsawon
mine sacerdas.
 55. & ic eow gelæde to hergienne on þa ðeode þe ge
heora gereord ne cunnon, & hi gegripað ongean eow scyldas & flana,
& þære þeode stefen angryslice fram norðdæle ofer eow swegð,
& heora hlisa eow gebregð ærðanðe he to eow cume, &
geswenceð mid sare & gegripeð eow swa þæt eacnigende wif,
forþiðe ge ne healdað þone halgan sunnandæg, & forðanðe ge
onscuniað me & ge nellað mine word gehyran.
 62. And be þysum ylcan andgyte Drihten cwæð, se ðe of Gode
bið, he Godes word gehyrð.
 63. Þa yfelan þwyran men hyt gehyrað, ac hi hyt healdan
nellað, forðiþe hi þæs deofles syndon, gif hi yfeles geswican
nellað & þam gelyfan þe we eow herbeforan ær sædon.
 66. Drihten sylf cwæð, wite ge gewislice & on gemyndum
habbað þæt ic fram frymðe bebead þone sunnandæg to healdenne.
 67. & swa hwa swa ænig woruldlic weorc on sunnandæg
wyrcð, oððe hrægel wæsceð oððe ænigne cræft wyricð,
oððe he his fex efsige oððe hlafas bace oððe ænig unalyfed
þing þurhtihþ, ic hine fornime & his gewyrhtan & his gefylstan of
minum rice, & þa ðe þis doð, hi minre bletsunge ne onfoð ne
næfre ne gemetað.
 72. Ac for þære bletsunge þe hi forhogodon on þam
sunnandæge buton yldinge wirignysse hi gemetað.
 74. & ic asende on heora hiwrædene unarimedlice untrumnysse
& cwealmas, ægðer ge ofer hi ge ofer heora bearn & ofer heora
hired & ofer heora nytenu, forðiðe hi min word oferhogodon.
 77. La forhwi ne geman seo þweore þeod & seo wiðerwearde,
þe nu wunað on ðære ytemestan tide þises middaneardes, hu ic het
Romana cyningas faran to Hierusalem þære ceastre, seo me wæs ofer ealle
oðre ceastre þeo gecorenesste.
 80. & ic hi het ut alædan on þone halgan easterdæg of
ðære ceastre <foreign>xi</foreign> siðum hundred þusenda on hæftned, & hi
hundred þusenda þærinne ofslogon, forði mine leofan
Hierusalemceasterware me forhogodon & mine lareowas, & hi ne heoldon
þone drihtlican sunnandæg swa ic him bebead.
 85. Gif ge þonne on þam halgan sunnandæge on ænigum
geflite standað oððe on ænigum fullicum weorcum oððe on unnyttum,
ic þonne onsende yfela gehwilc, & hi todrifene weorþað &
geteoriað mid arleasra sawlum, forðiþe hi min gebod forhogodon.
 88. Soðlice, gif ge þis ne healdað þone halgan sunnandæg
fram eallum weorcum, ægðer ge þeowe ge frige, fram þære nigoðan
tide þæs sæternesdæges oð ðone morgen on monandæg, ic eow
amansumige fram minum fæder, & ge dæl nabbað mid me ne mid minum
englum.
 93. Ac gyf ge þis forhicgað & sacerdum ne gehyrað &
eowrum yldrum & wisum lareowum, þe eow swuteliað þisne weg & eow
secgað eowre sawle þearfe, hwæt ge for Godes lufon don scylon.
 95. & ge þæt forhogiað, þonne onsend ic ofer eowerne
eard ysta & ligræscas & wilde fyr on eowrum ceastrum & on eowrum
tunum & mistida hreognysse & ungemetlice hætan &
unwæstmbærnysse æcera & treowa & wingearda & ealra
eorðan blosmena.
 99. And gif ge getreowlice & rihtlice þa frumsceattas eowre
teoþunga of eallum eowrum geswincum, oððe on landes teolunge, oððe on
ænigum cræfte, on ælmihtiges Godes naman to ðam cyrican ne bringað
þe eow mid rihte to gebyreð, þonne anime ic eow fram þa nigon
dælas.
 103. & ic þærtoeacan gedo þæt on eowrum husum
weorðað acennede blinde bearn & deafe & anhende, hreoflan &
laman, & eow þonne gewyrð swa micel hungor þæt se welega ne mæg
þam wædlan gehelpan.
 107. Men ða leofestan, ge habbað genoh gehyred be ðam
sunnandæge, forðanðe se ðe of Gode is, he Godes word gehlyst &
þa wel gehylt.
 109. For ures Drihtnes, Hælendes Cristes lufon ic myngie eow
& eac halsige þæt ge georne þis eall understandan þe ic eow
gesæd hæbbe, forðan þises middaneardes ende is swiðe neah, &
eower geara gerim ys gescyrt.
 112. Ðonne is eow micel neadþearf þæt ge gebeton þa
þing þe eow fram Gode forbodene wæron & on ðære ealdan
cyðnysse þurh heahfæderas & witegan & on ðære niwan þurh
Godes sunu ænne & þurh þa apostolas & þa witigan & þurh
þa wundru þe God dæghwamlice on middaneard ætyweð, ægþer ge on
eorðan ge on heofonum ge on steorran ge on sæ ge on eallum gesceaftum.
 118. Gemunað ge weligan þæt ge eowre wiste rihtlice
gehealden, & ondrædað eow þæt þæt awriten is þurh þone
witegan.
 119. Wa eow þe wyrcað dæg to nihte & niht to dæge,
& wendað swete on biter & biter on swete.
 121. Wa eow þe fram morgen oð æfen & fram æfen oð
morgen mid missenlicra gliwa oferfiligað & druncennysse neosiað on
eowrum gebeorscipum oð wambe fylnysse.
 123. Nyte ge þæt ofermodignys bið þæs god þe hyre
filigð, & gytsung is þæs god þe hyre þeowað.
 125. Se ðe þeowað gyfernysse & oferdruncennysse, hi him
beoð for hlaford getealde, & ælc man bið swa fela leahtra þeow swa
he underþeod bið.
 127. Geornostlice se ðe swilcum leahtrum filigð, hi þone
soðan God forlætað.
 128. Þi ic eow þonne halsige þæt ge ealle þas uncysta
forlæton, ærþan se deað eowre sawle on helle cwicsusle teo.
 130. Gif þonne hwilc bisceop oððe hwilc gelæred man,
æfterþanðe he þis ærendgewrit him on handa hæfð & hit
næle þam folce underþeodan ne him rædan, buton twyon onrædlice he
þolað Godes domes, forðanðe swa hwilc sacerd swa ne gebodað þam
folce heora synna, huru þinga on domesdæge heora blod bið fram him
asoht, & he scildig þonne stent be heora synnum on Godes andweardnysse.
 136. Gif he him þonne bodað heora synna, & heora mane ne
byð geþæf mid him, he unscildig byð of heora ynnum.
 139. Men ða leofestan, þis gewrit næs æt fruman awriten
ne amearcod þurh nanes eorðlices mannes handa, ac Godes engel hit awrat mid
his agenum fingrum, swa ic eow ær herbeforan sæde, & hit Petre
sealde, þam bisceope.
 142. & he hit swutele mid aðsware geæðde & geswor,
þus cwæðende, ic Petrus and bisceop on þære Antiochiscan cyricean
geæðe/ & swerige þurh þone lifigendan Godes sunu, þæs ðe
gesceop heofonas & eorðan & ealle gesceafta, & þurh þa halgan
þrynnysse & annysse, & þurh þa eadigan fæmnan sancta Marian
& þurh ealra engla endebyrdnysse & þurh ealra haligra lichoman,
þæt þas word þe on þis ærendgewrite awritene syndon on fruman
næron of nanes mannes handa gehiwode, ac hi wurdon onsende of Godes
þrymsetle & mid engles fingrum awritene.
 150. Gyf ge þonne þysum gelyfan willað þe þis gewrit us
segð & bodað, þonne sylþ us God ece lif mid his englum in worulda
woruld, a buton ende, a on ecnysse, amen.

END_TEXT
START_TEXT

HomU 54 (Priebsch)
B3.4.54.
Priebsch 1899: Priebsch 1899, 135-8.



 1. Men þa leofestan, her onginð þæt halie gewrit þe com
fram heofenan into Hierusalem.
 2. Soðlice hit gefeol beforan þam gaton effrem and þær hit
wæs funden þurh anes preostes handa, þæs nama wæs achor.
 4. And he hit sende to anre oðre byrig to oþrum preoste, þe
genemned is Joram, þe hit asende fram Bethania byrig to oðrum preoste, þe
genemned is Machabeus.
 6. And he hit asende to monte Garganum þær sancte Michaelis
circe is þæs heahengles.
 8. Soðlice þæt ylce gewrit þurh Cristes willa ure
hlafordes com to Rome to sancte Petres byrgene and eall þa men þe wæron
on þam burgum þær þæt gewrit to com, dydon þreora daga fæsten
and halie gebedu and ælmessan, þæt ure milda hlaford heom fultum sealde
and geopenode gewitt on manna heortan to oncnawenne ure drihtnes hælendes
Cristes mildheortnesse.
 13. Eac hit segð for hwilcon þingum þis gewrit com to
Hierusalem and to oðrum burgum þus gesutelod and hit com on þone halgan
sunnan dæg and þæt folc soðlice budon þone ylcan dæg to
mærsianne mid micelre gecyrrednesse and geleafan.
 18. On sunnan dæg nan man ne healde gemot ne ne demon domas ne
aðas ne swerion ne grindan ne hlafas bacan ne bicgan ne syllon on þone
halgan sunnan dæg ne wyrtan on wyrtune ne gaderion ne nanne ne tælon ne
nane huntunge nubbon forþan soðlice þurh þas þing bið þes
middangeard forworden and cymð godes yrre ofer eow.
 23. Eala, yrmingas, nytege þæt god geworhte heafenas and
eorðan, sæ and eal þæt þæron is on syx dagum, and syððan
geworhte þone forman man Adam and for his agægednesse fif þusend and
twahund and <foreign>viii</foreign> and twentig geara rihtwise and synfulle on helle forlet.
 27. Crist com for us on þisne middaneard on þeowan hiwe and
micel for us þolode and æfter his æreste to heofena rice rihtwise
clypode.
 30. Ic eow bidde and mynegie, abysegiað eow þa hwile ge
þæs fyrstes habbon on eowrum gebedum and on fæstenum and on wæccan
and on ælmessan and on mycelre forhæfdnesse eoweres lichaman.
 33. Gað to cirican gelomlice and settað rode tacn geond eower
hus.
 34. And ic eow beode fyliað Criste on axan and on hæran mid
þreora daga fæstene, eal swa niniuete dydon þæt ge ne forwyrðon.
 37. Eala, yrmingas, þreagað eow and begitað Cristes rice þe
eow is gegearwod fram frymðe middaneardes, forþan þe dæghwamlice
deað gegearwað beforan eowrum eagon.
 39. And ic kyðe eow þurh þis gewrit gif he nellað eow
gerihtlæcan and sunnan dæg ne healdað and eower teoðunge getrywlice
syllað of eallon þam þe eow drihten alæned hafað, na þæt an of
eowrum geswince ac eac ge agon eowerne cræft ealswa teoðian and of ealre
eowre cypinge and of eallum þam þingon þe ge æfre agan and on eowrum
flæsce þurh forhæfdnesse eoweres lichaman, and gif ge nellað gelyfan,
ge sculon þolian micel wite on helle.
 47. Drihten segð and eow soðlice cyð be þisum bufan
cwedenum þingum þe ge me ne aguldon, doð dædbote on þissere worulde
and gif ge nellað geswican and betan, ic asendæ ceaferas on eowre wudas
and gærshoppan on eowerne hwæte þæt fornimað eowerne bileofan.
 51. And ic asende hearde stanas and oðre fela frecednessa, and ic
asende ofer eow hæðenfolc þæt fornimað eow and eowre bearn, gif ge
nehealdað þone sunnan dæg mid rihte ne negelyfað on me and on min
bebod.
 54. And ic asende ofer eow hunger and hreohnesse and byrnende ren
and sweflenne lig and fela ungelimpa.
 56. And ic asende on eowrum muþum and on eowrum nosum and on
eowrum eagum and on earan þæge wyrrestan gnættas and þa geættrode
eow to amyrrenne.
 58. Ic eam soð god and soð ic eow secge and þus swerige
þurh me sylfne and þurh mine halgan englas Cherubin and Seraphin þæt
min yrre cymð ofer eow ær on lytlan fyrste and fela frecednessa synd
gegearwod togeanes eow and gefyrn wære gif minre leofan moder þingung
nære Sancta Marian and sancte Michaeles and sancte Petres and þæra
<foreign>XII</foreign> apostola.
 64. And soðlice ic eow secge gif ge willað geswican eowre
yfelra dæda, ic geopenige eow heofena renscuras and ic sylle eowre eorðan
wæstmbærnesse and genihtsumnesse and ic gelenge eower lif and ge beoð
libbende on ealra worulda world.
 68. Eala, ge mine getrywestan, ic secge eow þurh wunige mid eow
waciende and gebiddende and ælmessan syllende and ealle yfele dædan
forlætende, and ælc unrihthæmed forfleon and ælcne mansliht
forbugan.
 71. Healdað mine bebodu þæt ge geearnian eow þæt ge
habban ealra halgena geferrædene.
 73. Men þa leofostan, fyliað me and gelyfað on þone dæg
and þæt þis gewrit is gesend of minre agenre mihte and of þam
þrymsetle.
 75. Geclænsiað eow fram eowrum horwum synnum and geglengað
eowre sawle þæt ge magon eow geahnian þæt ece lif.
 77. Witað, la yrmingas, þæt for eowre teoðunge þe ge me
ætbrudon and for eower untimlican geswince þe ge dydon on sunnan dagum and
on þam halgum freolsdagum, and for eower untrywleaste þe ge ne heoldon
ongean eowre frynd þæt synd eower neheboras and godsibbas and ealle
geleaffulle, ic adylgie eower naman of þære liflican bec gif ge þurh
dædbote nellað gebetan and buton ge gelomlicor eowere cirican secean and
þær underfon andetnesse and gecyrrednesse.
 85. Soðlice eower wif þe ne wurðiað þone halgan
sunnandæg and þa freolsdagas on geare, ic asende næddran to slitenne
heora flæsc and hangiende to heora breostan and sucende hi ealswa heora
bearn, hi to witniende eal for þære unclænnesse þe ge ne heoldon
þone halgan sunnandæg.
 89. And þa cildra þe beoð begiten on sunnan niht and on þam
halgan freolsnihtum hi sceolan beon geborene butan eagon and butan fotum and
butan handon and eacswilce dumbe, for þam þe ge ne heoldon mid clænnesse
þa halgan niht and ne wiðtugan mid eowre tungan to cursiende.
 94. And beoð gemodegode on eowrum serude.
 94. Ic eow bidde þæt ge healdon þone reste dæg
fæstlice and ic eow beode þurh þis gewrit þæt ge ne wahson on þam
sunnan dæge ne on þam freolsdagum eower heafod, ne ne sceran ne efsian
eower fex.
 98. Soðlice, þa þe ge hyrað þas word and nellað
gelyfan, hi beoð amansumod.
 99. Soðlice þis gewrit feol of heofenum into Hierusalem and swa
com to Rome to sancte Petres byrgene and æror comon twa and þis is
þæt ðridde and æfter þison ne cymð næfre ma.
 102. Ge bisceopas and mæssepreostas kyðaþ þis gelomlice
eallum folce and sendað þis gewrit geond ealle scira þæt eal folc hit
geornlice underfoo and his gelyfan þæt hit nis þurh nanne man geworht,
ac þurh þæs hehstan hælendes handa gewriten.
 106. And þa men þe þis gewrit habbað and eow kyþað,
healdað hi and hi underfoð mid ealre geornfulnesse and lufe and blisse for
cristes lufon forþi se þe underfehð rihtwisne on þæs rihtwisan
naman, he underfehð þæs rihtwisan mede.
 109. And se þe underfehð witigan on þæs witigan naman he
underfehð þæs witigan mede, amen.

END_TEXT
START_TEXT

HomU 55 (Thorpe)
B3.4.55.
Thorpe 1840: Thorpe 1840, II, 394-400.



 1. Ic bidde eow & eadmodlice lære, men þa læofestan,
þæt ge wepen on þisse medmiclan tide for eowrum synnum forþan þe on
þam toweardan life ure tearas for naht beoð getealde.
 4. Her gehyrð Drihten þa þe hine biddað & him sylleð
heora synna forgyfnessa.
 5. Her he is swiðe forebyrdig ofer us ac he is þær swiðe
reðe.
 6. Her is his mildheortnes ofer us ac þær is se eca dom.
 7. Her is seo lænlice winsumnes ac þær is seo syngale
nearones.
 8. Her synt þisse weorolde wynlustas ac þær synt þa ecan
tintregu.
 9. Her is hlehter ac þær is se ungeendoda heaf.
 10. Ðær beoð þonne ure hrægla fretwodnes on þam ecan
fyre widnode.
 11. Her is ures modes upahafennes ac þær is þære þystro
dymnes.
 12. Ongytað nu þas, men þa leofestan, þe eow towearde synt
& symble beo gesorhfulle for eowre sawle hælo.
 14. Wepað on þisse worulde þæt ge ne þurfen eft wepan
þone ungeendedan wop.
 15. Geeadmedað eow her þæt ge ne syn þær geniðrade
& þæt ge ne syn sende on þa ytemestan þistro & on þæt
unadwescedlice fyr.
 18. Eala man þa leofestan, hwa is æfre swa heardre heortan
þæt he ne mæge wepan þa toweardan witu & him þa ondrædan?
 20. Hwæt is us la selre on þisse weorolde þonne we symble
ure synna hreowe don & hi mid ælmessan lysan þæt we þurh þa
ælmessan þa ecan tintrega magon genesan forþon þe þeos worold gewit
& ealle þa þe on hyre synd & þonne mid ure sawle anre we sculon
Gode ælmihtigum riht agyldan.
 24. Ne mæg þær þonne gefultmian se fæder þæm
suna ne se suna þæm fæder ac sceal þonne anra gehwilc æfter his
agenum gewyrhtum beon demed.
 27. Eala, þu man, hwæt dest þu þæt þu ne sy þam
dumban nytene gelic?
 28. Geþenc & ongyt hu micel gedal God betweox us gesceop.
 29. He sende on þa sawle andgyt þæt nafað þæt nyten.
 30. Eala þu man, waca & gebide & miltsa þe þa hwile
þe þu mæge.
 31. Gemun þæt Drihten for þe of þæm hean heofone on
þas neowlan gesceaft niðerastah to þæm þæt he þe to þæm
uplican life gelædde.
 33. Ne mæg us þonne ure gold ne ure seolfer gefylstan of
þæm wælgrimmum tintregum & þæm unadwæscedlicum ligum &
þæm undeadlicum wyrmum þa hwettað hyra blodigan teð to þon
þæt hig butan ælcre mildheortnisse urne lichoman wundian & slitan.
 38. Þonne þa byman syngað & hig micelre stemne ciað
& cweðað ærost to þæm soðfæstan, Arisað ge Cristes þa
gecorenan, efne nu eow cymð se heofenlica cyning & ge þone undeadlican
brydguman geseoð þone ge ær lufadan þæs willan ge ær on eorðan
worhtan.
 42. Arisað & geseoð þone micclan & þone
andrisnlican cyning, cumað nu & onfoð swilc wuldor swilce eage ne
geseah ne eare ne gehyrde ne on mannes heortan ne astah swilce eow God todæg
forgyfð.
 45. Ongen þæt þonne hu ungelicne cwide hig beoð
cwæþende to þæm synfullan, Arisað ge arleasan & synfullan, efne
todæge ge beoð forlætene on þone neowlan helle seað & þær
byð eower eadignes & blis & eower gefea on forwyrde.
 49. Eala hu earme & hu ungesælige þa beoð þe hig sylfe
swa Godes bebodu forreceleasiað þæt hig þisne egeslican cwide gehyran
sculon.
 52. & forþonne ne sculon we næfre sorhlease beon ac symble
urne deaðes dæg beforan ures lichoman eagum settan forþan þisre
weorolde wuldor is scort & feallende & fleonde & earme synt þises
middaneardes gestreon.
 55. Hwær synt þa cyningas þe geo wæron & þa welegan
þisse weorolde?
 56. Hwær is nu heora gold & heora hrægelgefrætwodnes?
 57. Wala þæt for swa scortum life to swa langum deaðe hi
synt lædde, for swa midmicelre blisse to swa langre unrotnesse, for swa
litlum leohte to swa miclum þystrum, for swa medmiclum gestreone to swa
heardum & swa hefigum tyntregum, for swa sceortum hleahter to swa langum
& biterum tearum.
 63. Þær synt þa þystran & þa unadwæscedlican fyr,
ðær synt þa heardan & þa biteran wununga, þær synt þa
unmætan tyntregu & þa unasecgendlican wita on þam.
 65. Þa earman þe nu Godes bebodu hyrwiað þa beoð cwylmede
& him ne bið næfre nan rest seald buton emne þy dæge þe Drihten
Hælend Crist of deaðe aras.
 69. Magon we nu gehyran secgan be suman halgan men se wæs on
gastlice gesyhðe gelæded.
 70. He geseah sumes mannes sawle seo wæs genyded þæt heo
sceolde of hyre lichoman utgangan ac seo earme sawl ne dorste utgan forþam
þe heo geseah þa awyrgedan gastas beforan hyre standan.
 73. Ða þæt deofol hyre to cwæð, Hwæt is þis
þæt þu dest?
 74. To hwan yldst þu þæt þu ut ne gange?
 75. Wen is þæt Michael se heah engel cume mid engla þreate
& þe genime raðe?
 76. Ða sum oðer deofol him andwyrde & cwæð, Ne þurfe
ge eow ondrædan, ic wat hyre worc & ic symble mid hyre wæs dæges
& nihtes.
 78. Seo earme sawel hig þa wæs behealdende & heo ongan
earmlice cleopian & cwæð, wa me earmre, to hwon sceolde ic æfre
gesceapen beon oððe for hwon sceolde ic æfre ingangan on þisne
fulestan & wyrrestan lichoman?
 82. Heo þa locade to hyre lichoman & cwæð, wa þe þu,
earma lichoma, þu þe wære nimende fremdra manna speda & þu þe
æfre wære ofer eorðan welena strynende & þu þe gefrætwodest
þe mid deorwurðe hrægle & þu þe wære reod & ic me wæs
blac, þu wære glæd & ic me wæs unrot, þu hloge & ic weop.
 87. Eala þu earma, nu þu byst geworden þæt fuleste hreaw
& wyrma mete.
 88. Þu rest þe nu medmicle tid on eorðan & ic mid sare
& geomurunge to helle sceal beon læded.
 89. Se lichoma þa ongan þa swiðe swætan & mislic hiw
bredan.
 90. Þæt deofol ongan þa cleopian & cwæð, stingað
hyne mid sare on his eagan forþan eal swa hwæt swa he mid his eagan geseah
unrihtes ealles he his gyrnde.
 93. Stingað hyne mid sare on his muð forþon eal swa hwæt
swa hyne lyste etan oððe drincan oððe sprecan eall he hit aræfnde.
 95. Stingað hyne mid sare on his heortan forþon þe on hyre ne
wunode arfæstnis ne mildheortnes ne Godes lufu.
 97. Hig genaman þa þa earman sawle mid micle sare &
geomorunge & hi asettan ofer hyre þa sweartestan fyðra & mid þi
þe hi wæron ferende seo earme sawl geseah miccle beorohtnesse.
 100. Heo axode þa deoflu, hwæt seo beorohtnysse wære?
 101. Hig hyre andwyrden & cwæden, ne ongytst þu þæt
hit is heofona rices gefea þanon þu wære utgangende þa þu on þinne
lichoman ineodest?
 103. Nu þu færst þurh þa fægerestan & þa
beorhtestan wununga ac þu þær ne most wunian.
 105. Nu þu gehyrst engla þreatas & þu gesyhst eallra
haligra beorohtnessa & swaþeah þe nis lyfed þær to eardianne.
 107. Seo earme sawl þa ongan mid micelre sare & wope heofian
& cwæð, wa me þæt ic æfre swa earm middaneardes leoht geseon
sceolde.
 109. Ða deoflu hig þa gelæddan & wepende &
geomrigende hy sealdon suman fyrenan dracan se ontynde his þa fyrenan &
þa scearpestan goman & he hig swealh & hig eft aspaw on þa
hattestan ligas.
 112. Ic eow þonne bidde, men þa leofestan, þæt we þonne
þis on bysne asettan, þeah we þillico wito witan & gelifen þonne
hwæðere ne sceolon we næfre geortrywan be Godes mildheortnesse.
 115. Ac us gedafenað mid micelre eaðmodnysse gyrnan to þam
ecean gefean þær nis deaðes ege ne deofles costnung ac þær is
geogoð butan yldo & leoht butan þistro & gefea butan unrotnysse,
þær is rest butan gewinne, þær synt þa readbesewan blostman
growende þa næfre ne forweorniað.
 120. Þær næfre heaf ne geomorung ne gnornunge ne granunge
bið gehyred, þær ne bið næfre wite gesewen ne gefeled ne þær
næfre bið biternes ne gesweorcnesse stow gemeted ne þær næfre
þunorrada ne beoð ne ligettas lihtes gesawen ac þær is aa singalic
organa sweg þe from englum & heahenglum on þæs hehstan Cyninges
gesihðe bið sungen.
 126. Eala ge men þa leofestan, ongytað þæt þonne hu
swiðe us is to geþenceanne se towearda ege & forþæm we sculon
geþencean þæt þis lif is lænlic þæt we nu on libbað &
hit is gewinful & tyddre & feallende & earm & biswicol eallum
þæm þe hit lufiað.
 131. On gewinne we libbað & on sare we sweltað &
þonne æfter þises lifes geendunge ða earman & þa synfullan þa
þe nu nellað heora synna hreowe don & ælmessan syllan on helle
tintrego hig beoð lædde & þær for hyra wondædum unmæte
tintrego þrowiende, þær beoð þa earman sawla ahangene ofer þa
hatestan ligeas & þær þonne beoð forðriccende & gebundene
& ofdune aworpene on þa sweartestan stowe, þillica wita þa synfullan
beoð þrowiende & ealra swiðost þa þe nu nane mildheortnesse
nabbað wið hyra gyltyndum.
 140. Ac uton cyrran to þam beteran & geearnian þæt ece
rice mid Criste & mid eallan his Halgan on ealra worulda woruld a butan
ende, Amen.

END_TEXT
START_TEXT

HomU 56 (Warn 43)
B3.4.56.
Warner 1917, 139: Warner 1917, 139.



 1. We wylleð eow nu bi sum dæl gereccen emben hyre neamagen
þe hire besibbe wæron.
 3. Anna & Emeria wæron gesustre.
 3. Of Emeria wæs geboren Elisabeth, Johannes moder þæs
fulhteres.
 4. Of Anna wæs geboren Maria Cristes moder, & þa þa hire
were Joachim wæs forðfaren, þa genam Anna æfter Moyses æ oðerne
were, þe wæs genæmd Cleophas.
 7. Of þan heo hæfde an oðre dohter, seo wæs eac genæmd
Maria æfter þære ærre dohter, þas man cleopeð Maria Cleophe, for
heo wæs his dohter.
 9. Ða beweddede Cleophas Josephe his broðre Marian þæs
hælendes moder, þe wæs his steopdohter, & his agene dohter
Mariæn he geaf Alpheon, of þære wæs geboren Jacob se læsse, &
se oðer Joseph.
 12. Ðes Jacob wæs geclypod Jacobus Alphei, for he wæs
Alphees sune.
 13. Ðaget æfter Cleophas deaðe, Anna æfter þære lage
genam þone þridde were, þan wæs to name Salomas, of him heo hæfde
þa þridde dohter, & þa heo genæmden eac Marien, for þære
deorewurðnysse of þære forme dohter, & for þan þe se ængel
brohte þone name.
 17. Seo wæs bewedded Zebedeo, of þære wæron geborene
Jacob se mycele, & Johannes se godspellere.
 19. Maria þæs læsse Jacobes moder, & Maria þæs
mare Jacobes moder & Johannes þæs godspelleres, & Maria seo
Magdalenissce sohten urne drihten mid smerigeles inne his þruge, þa þa he
bebyriged wæs.

END_TEXT
START_TEXT

HomU 57 (Warn 44)
B3.4.57.
Warner 1917, 139: Warner 1917, 139-40.



 1. We rædeð on bocan þæt Nabugodonosor geheregode
Jerusalem, & genam þæt Judeisce folc þe he þær fand, &
lædde heo to his burh Babilone, & dyde heo þære on þeowte
hundseofentig wintre, & þahwile þe heo þær wunedan, heo geswican
heora lofsangen & heora blissen.
 5. Ac þa þa, þa sixtig wintre agane wæren, þa com Darius
king, and gewann þa ceastre Babilonie, & freode þæt Judeissce folc
swa swa God wolde, & ofsloh þonne kyng þe he þære fand.
 8. Sume þæs folcas þa gecerden to heora earde Jerusalem,
& sume þaget þær bæften belæfden, þa blissodan þa þa to
heora earde comen, ac seo blisse næs na fullfremod for heora wifen &
cilden & siblingan þe þaget wæron on Babilonie belæfde.
 11. Ac þa þa hundseofontig geare wæron fullice agane, þa
com sum oðer king Cyrus genæmned, & let faren ham to Jerusalem
þæt Judeisce folc þe þær belæfd wæron, & þa þa heo
togædere comen, þa wæs heora blisse fullfremod.
 15. Þas hundseofentig gearen betacnigeð þa seofon elden
þysses lifes, fram þan time þe Adam of Paradis ascofen wæs, oðð
þa geendunge þysses middeneardes, & swa swa Darius king on þan
sixtugeðen wintre alesde þæt folc, & sænde to heora earde ænne
dæl þæs folcas, swa ure Drihten on þær sixten elde heregode helle,
& alesde mancynn, & gebrohte sume to heofonerices blisse, & sume
get here anbideð oððet seo seofoðe elde agan beo.
 21. For þonne we cumeð to fullfremedre blisse mid sawlen &
mid lichamen, seo elde þe we nu lytle æt embe spæcon, is geteald beo
seofon þusende gearen, þe agane scule beon ær þes middeneard
geændige, swa swa hit awriten is.

END_TEXT
START_TEXT

HomU 58 (Nap 16)
B3.4.58.
Napier 1883, 98: Napier 1883, 98-101.



 1. And mycle ðearfe agan þa, þe þæs timan gebidað,
þæt hi wære beon, and þæt hi gemyndige beon þæra þinga,
þe deofles menn oft ær þurh drycræft drugan.
 4. Fela þinga dydan þa geogeleras on Egypta lande þurh
drycræft ongean þæt ðe moyses þurh godes mihta þær fela wundra
worhte.
 7. And swa we habbað be manegum geræd, ðe gehwar þurh
drycræft mid deofles fultume menn mistlice dweledan.
 9. Betere eac, þæt we nu sum to bysne secgan.
 10. An deofles man wæs hwilan on Rome, Simon hatte, se geswencte
swyðe þearle twegen mære godes ðegnas, þæt wæs Sanctus Petrus
and Sanctus Paulus.
 12. Hy bodedon on Rome cristendom ærest, ac se deofles man hy
gedrehte and þæt folc gelette wundorlice swyðe.
 14. He sæde, þæt hit eal leasung wære, þæt ða
godes þegnas bodedon, and he worhte þurh drycræft fela wundra, ðær
men to locedon.
 17. He dyde æt sumum sæle, þæt an æren nædre hy
styrede, eal swylce heo cucu wære; and man hæfde geworht þa on ðam
dagum on Rome anlicnessa, and þæt hæþene folc þurh deofles lare
weorðedon þa heom for godas; þa he gemacode eac þurh drycræft,
þæt hy agunnon, swylce hy cwice wæron.
 22. Ðonne dyde Petrus þurh godes mihta betere þing,
gehælde mistlice gebrocode men, blinde and deafe and dumbe and mistlice
gelewede.
 25. And þa wearð hit cuð æt nyhstan þam casere, þe
þa on þam dagum Romware weold, eal hu hy hit macedon, and mon herede him
ðearle swyðe þæne Symon.
 28. Leton þa gedwealde men, swylce he se Simon godes sylfes sunu
wære, and ða het æt nyhstan se casere feccan þæne Symon to him;
and þa ða he him to com and him ætforan stod, þa ablende he þurh
deofles cræft swa þæs caseres eagan and ðæra, þe him mid
wæron, þæt heom ðuhte oðre hwile, þa hy hine beheoldon, þæt
he wære, swylce hit cild wære, þæt hy on locedon, oðre hwile
eft,swylce he medemre ylde man wære, and oðre hwile, swylce he eald
geðungen man wære; and swa on mænige wisan he hiwode þurh drycræft
fela leasbregda.
 37. And þa þa se casere eal swylc geseah, þa wende he,
þæt hit godes agen bearn wære; and se deofles man gealp, þæt he
eac swa wære, and þæt folc him to swyðe þæs gelyfde.
 41. Ða wunnan þa godan godes þegnas ongean þæt swyðe
and sædan, þæt he luge, and hy eac þurh godes mihta mid manegum godum
þingum geswutelodon, þæt hy riht hæfdon, and þæt hit eal leas
wæs, þæt se þeodloga sæde.
 45. Ða æt nyhstan cwæð se Simon, þæt he gecyðan
wolde, þæt he god wære, het þa aræran ænne stepel and sæde,
þæt he þyder upp stigan wolde and englas hine þær underfon scoldan
and to heofonum ferjan.
 49. And ðær eall þæt folc on locode, he stah up to ðam
stepele and of ðam stepele hof upp on lyfte, swylce he wolde wið þæs
heofones weard.
 51. Ða clypode se casere and cwæð, þæt ða swytol
wære, þæt hit eal soð wæs, þæt he ær sæde, and þæt
hit eal leasung wære, þæt Petrus and Paulus þæt folc mid bregdan.
 54. Ða abædan hy uneaðe, þæt man geðyldgode sume
hwile, oð man wiste, to hwam se ende gehwurfe, and clypedon þa to gode
swyðe georne.
 57. Hwæt, þa Sanctus Petrus beseah raðe æfter þam up to
þam lyfte and clypode hludre stefne and ðus cwæð: ic halsige eow,
deofles gastas, þe þæne deofles mann gynd þa lyft ferjað and ðurh
þæt menn bepæcað, þæt ge þurh godes ælmihtiges bebod hine
nu ða forlætan, þæt he næfre leng mid his mane menn ne beswice.
 63. Sona swa he hit gecweden hæfde, þa forleton hy hine, and
he hreas nyðer and feoll, þæt he eall tobærst.
 65. Ða wæs swytol godes miht, þeah he þæs deofles
gedwyld lange ær þafode.
 66. Eac we habbað on bocum geræd, þæt fela oðra deofles
manna wide wæran, þe godes ðegnas oft þurh deofles cræft swyðe
geswencton and folc swyðe gedwealdon, ac hit þincð us to langsum nu to
gereccanne.
 70. Ge magan þeah be þissum anum gecnawan, þa he ðurh
deofol swylcne cræft hæfde ongean swylce godes þegnas, swylce wæs
Sanctus Petrus and Sanctus paulus, æthweg hit bið, þonne se deofol
cymð, þe ana cann eall þæt yfel and ealle þa drycræftas, þe
æfre ænig man æfre geleornode.
 75. And eall he hit cyð þonne openlice þurh hine sylfne,
þæt he oft ær dyde þurh þa ungesæligan, þe his larum
fyligdon.

END_TEXT
START_TEXT

HomU 59 (Nap 37)
B3.4.59.
Napier 1883, 178: Napier 1883, 178.19-79.



 1. And soð is, þæt ic secge, se ðe for his prydan gode
nele hyran ne godes lage filgean ne godes bodan hlystan, witod he sceal
misfaran.
 3. Ac don cristene men, swa swa we lærað, hyran gode georne
and þam godcundan hyrdan, þe æt godes dome hy forð scylan lædan;
and don þa hyrdas eac, swa swa hit þearf is, clypian gelome and warnian
georne manna gehwylcne.
 7. Nu, leofan men, nu we willað læran godes þeowas ærest,
þæt hy hy sylfe georne beþencan and þurh godes fultum clænnesse
lufian and gode ælmihtigum eadmodlice þeowian and ealle heora wisan
regollice fadian and bocum and gebedum geornlice filian and bodian and bysnian
godes riht georne and for eal cristen folc þingian gelome.
 13. And we wyllað læran manna gehwylcne, þæt he hyne
sylfne gelome beþence and fram unrihte gebuge to rihte and his inggeþanc
clænsige geornlice and wurd and weorc fadie mid rihte and að and wedd
wærlice healde.
 17. And we wyllað læran manna gehwylcne, þæt he godes ege
hæbbe symle on gemynde and dæges and nihtes forhtige for synnum,
domdæg adræde and for helle agryse and æfre him gehende endedæges
wene.
 21. And we willað læran manna gehwylcne, þæt he oft and
gelome hæbbe on gemynde, þæt mæst þearf is mannum to geþencanne
georne; þæt is, þæt hy rihtne geleafan anrædlice habban, and
þæt hi rihtne cristendom rihtlice healdan; and þæt hy godcundan
lareowan geornlice hyran and godes larum and lagum geornlice fylgean; and
þæt hy godes cyricean æighwar georne griðian and friðian; and
þæt hi godes gerihta æghwylce geare mid rihte gelæstan; and þæt
hi godes þeowas symle werian and weorðian; and þæt hi oðrum mannum
unriht ne beodan ealles to swyðe, ac manna gehwylc oðrum beode þæt
riht, þæt he wille, þæt man him beode, be þam þe hit mæð
sy.
 33. And we willað læran manna gehwylcne, þæt he huru
æfre ænne god lufie, wealdend and wyrhtan eallra gesceafta, ðam symle
sy lof and wyrðmynt æfre to worulde, amen.


END_TEXT
START_TEXT

HomM 1 (Healey)
B3.5.1.
And, men þa leofestan, hit sægð her on ðisum halgum gewrite: Healey 1978, 63-73.



 1. And, men þa leofestan, hit sægð her on ðisum halgum
gewrite þæt sunna is sprecende ofer manna bearnum and ðus cweðende,
Drihten God ælmihtig, hu lange scyl ic locian ofer manna unrihtdæda?
 4. Ac forlæt me, Drihten, þæt ic gehyde lyoman mines
mægnes, þæt hi agyten þæt ðu eart ana soð God.
 7. Ða andswerede Drihten and ðus wæs cweðende þæt,
ealle gesihðe mine eagun geseoð, and ealle gehernesse mine earan
gehereð.
 7. Ac min geðyld onbit oðþæt hige wændan and hrywe don
hyra synna, and gif hi nyllað, ic heom gedeme on ðam heardestan dome.
 10. And seo yrðe cegde to Drihtne ofer manna bearnum and ðus
wæs cweðende, Drihten God ælmihtig, ofer ealle gescæfta ic eam
gesceðed, cwæð syo yorðe, and bærenda manna forhealdnessa,
þæt is unrihthæmed, and morðdæda, and stala, and mane aðas, and
lyblac, and wiccacræftas, and untidætas, and oferdruncennesse, and
tielnyssa, and ealle ða yfel ðe mæn gedoð.
 15. Se fæder arist ofer his sunu and se sunu ofer his fæder,
þæt is hyora ægþer oðerne oferhogaþ, and se fræmda ofer ðane
fræmdan, swa þæt here anra gehwylc oðerne beswiceð.
 18. Se fæder astihð ofer his sunu reste þæt he ða
besmiteð, and se sunu hæmð wið his fæder lafe, and syo synne
gestigað to hylle, and mid ðyllicum manigfealdum leahtrum hi besmitað,
Drihten, ðine halgan stowe, on ðæm beoð brihta onsægdnyssa on
ðinum halgan naman, and min mægen, cwæþ syo yrþe, and mine
wæstmas, forðem ic heom unwillum gegærwige.
 23. Ac forlæt me, Drihten ælmihtig, þæt ic gebrece
mægen minra wæstma þæt ðu hige swa to ðe gecyrre.
 25. Ða wæs geworden Drihtenes stefen to ðære yorðan,
and ðus wæs cweðende, ne mæg ænig man his synna wið me
gediglian/, cwæð Drihten, ac ðas ealle ic wat, ac min haligdom onbit
hwæðer hi gecyrran willan and hrewe don, and gif hi nyllað geswican
hyora misdæda, soðlice, ic heom gedeme on ðæm heardestan dome.
 29. And geseoð nu, men ða leofestan, þæt æghwilc
gescæft is Gode underðyoded, and þæt mennisce cyn ðe næfre hyra
gebeda ne geswicað ðara manna sawla becumað into parudisam.
 33. Nu ðonne, cwæð Sanctus Paulus, ic lære manna bearn
þæt hi ne geswican on eallum tidum, dæges and nihtes, þæt hi
Drihten bletsiende wuldrian, and ealra swiðest ðanne sunne to setle gange,
forðæm ðe on ðære tide ealles folces ænglas, wera and wifa,
farað to Drihtne, hi to gebiddanne, and hige þanne urum Drihtne
gebrængað manna wyrc, swa hwæt swa anra gehwilc bið wyrcende fram
ærnemerigen uð æfen.
 39. Eac swylce ic geseah, cwæð Sanctus Paulus, on ða tid
ðe sunne , þæt ealle ænglas coman to Drihtne mid ðæm wyorcum
ðe anra gehwylc, yordlic man on ðære nihte wæs wyrcende.
 42. And þa wæs geworden Drihtenes stefen to Sancte Paule, and
ðus cweðende, hwanon coman ge ure ænglas?
 43. And hi ða andsweredan Drihtne ða ænglas and
cwædan, we coman fram ðæm mannum ðe on ðe gelefdon, and ðinne
naman cegdon.
 45. Ac middangeardes gelsan hige earme gedydon, swa þæt hige
anne dæg on eallum hyran life, hige wel ne dydon, ða earman lichaman.
 47. Ac to hwan, Drihten, scylan we ðenian swa synfullum mannum?
 48. Drihtnes stefen ða wæs geworden to þam ænglan, ðus
cweðende, ðearf is þæt ge heom ðenian oððæt hige gecyrran and
hrywe don, and gif hyge hryowsian nyllað, ic heom gedeme on ðam heardestan
dome.
 52. Ongytað nu, manna bearn, forðem swa hwæt swa fram us
bið gedon, godes oððe yfeles, eall þæt fram ænglum Gode bið
gesæd.
 54. And forðan bletsiað eow and gebiddað eow to Drihtne, ge
dæges ge nihtes.
 56. Þa æfter ðan, cwæð Paulus, me genam Drihtenes
ængel and cwæð, gefolga me, and ic ðe ætywe arleasra stowa,
þæt ðu ongyte, Paulus, hwider hige beoð gelædde ðanne hige
forðferende beoð.
 58. And se ængel hine ða gelædde, Paulum, on nyowelnessa
ðær hylware wæron, and he him ðær æteowode on hwilce stowe
arleasra sawla gelædde beoð ðanne hi of ðæm lichaman ut
gegangeð.
 61. And Paulus ðær geseah ondryslic weald ðara mænaga
gasta, ðe manna hyrtan beswicað, þæt is tælnessa gast, and
forhealdnyssa gast, and hathyrtnyssa gast, and leasunga gast, and
ofermodignyssa gast, and eaðbylhnyssa gast, yrra gast, and æwergednyssa
gast, and ðas wæron buton ælcere mildheortnesse, ealla hyra loccas
wæron swiðe gemanigfealded, and fyrene spearcan of hyran muðan ut
gyodan.
 68. Paulus ða ahsode ðane ængel and cwæð, wealdend,
hwæt syndan ðas?
 69. Se ængel him andswerede and cwæð to Paule, ðis
syndon ða gastas, ða ðe beoð gesænde to arleasra manna sawlum on
tide hyra forðfore.
 71. Paulus ða eft locode on heannesse, and he ðær geseah
oðre ænglas, ðara ansyne scinan swa swa sunne, hyra lændene wæran
mid gyldenum gyrdelsum begyrded, and palmtwigu on hyran handum hi hæfdon,
and mycele manðwearnyssa hige wæron gefyllede.
 74. And Paulus ða ahsode ðane ængel ðe hine lædde,
hwæt ða wæron on swa mycelere fægernesse.
 76. Se ængel him andswerede and cwæð, ðis syndon
soðfæstnyssa ænglas, ða beoð gesænde to soðfæstre sawlum
ðonne hige of lichaman ut gangeð, ðe hyra hiht on Drihten gesetton and to
him gewendon.
 79. And Paulus ða cwæð to ðæm ængle ðe hine
lædde, wealdend, ic wolde geseon soðfæstra and synfulra sawla of
lichaman ut gangende.
 81. Se ængel him to cwæð, loca of heofonum on eorðan, and
Paulus ða locode, and he geseah alne middangeard ðon gelicost ðe hit niht
wære, and Paulus his wæs ða swiðe wundriende, and he cwæð to
ðæm ængle, wealdend, is ðis eall manna mycelnessa?
 84. Se ængel him andswerede and cwæð, ðis syndon ða
ðe singiað fram ærnemerigen oð æfen.
 86. And Paulus ða eft locode, and he geseah ealne middangeard on
ðyostrum gesetted, and sume soðfæste sawle of lichaman ut gangende, and
hire ða ongæn coman ða godan gastas and he geseah hi wepende, and hige
cwædon, eala ðu sawul, hu ðu us nu beflihst, forðan ðe ðu
gewrohtest Godes willan on eorðan, and se ængel, ðe ðare sawle hyrde
on worulde wæs, cegde to ðæm dyoflum, and cwæð, cyrrað
onbæcling, scamigende, forðan ðe ge ne mihton ða sawle beswican, ða
ða hyo on lichaman wæs.
 93. And ða æfter ðan ða, gebyrede hit þæt Paulus
gehyrde stefna on heofona heanyssum cweðende, gebringað ða sawle to us,
forðon ðe heo gewrohte Godes willan on eorðan, þæt hyo gelefe and
ongyte þæt se is soð God ðe heo lufode.
 97. And mid ði ðe heo wæs ingangende on heofonum, Paulus
gehyrde ðusend ængla and heahængla cygendra and cweðendra,
gewærlice do ðu gode sawul, and wes ðu gestrangod, and ealle we ðe
efenlice gefeoð, forðan ðe ðu gewrohtest Godes willan on yorðan.
 100. And hi ða gelæddon to Drihtnes gesihðe, and Michahel
and eall ængla werod gefeollan ða to fotscamele Drihtnes fotum, and hige
gebædon, and hi ætewdon ða sawle Drihtne ðus cweðende, ðis is
ealra God, se ðe gewrohte to his anlicnyssa, and se ængel, ðe ðare
sawle hyrde wæs, cegde to Drihtne and cwæð, gemune, Drihten, hire
gewinnes, ða ðæ ic ðe ælce dæge gebrohte, geld hire nu æfter
ðinum dome.
 104. And ða wæs geworden Drihtenes stefen, cweðende, swa
heo/ me ne geunrotsode on yrðan, ne ic hire nu ne geunrotsige, and swa hio
wæs miltsigende, swa ic hire nu beo miltsigende, and syo hige nu geseald
Michahele ðam heahængle, and he hige læde on nyorxnewanges gefean,
þæt hio ðær syo oð domesdæg æfre ma nu mid eallum halgum.
 111. And Paulus ða gehyrde æfter ðan ðusend ðusendo
ængle lofigendra, and God wuldrigenda, and herigenda, and cweðenda, Riht
eart ðu, Drihten, and rihte synden ðine domes, forðan nis hada
onfængnes beforan ðe, ac ðu forgylst anra gehwilcum æfter his
gewrihtum.
 116. And se ængel ðe lædde Paulum him to cwæð, loca
of dune, and Paulus ða locode on yorðan, and he geseah sumes arleases manne
sawule of lichaman ut gangende, and syo tryogode Drihten dæges and nihtes,
and hio wæs cweðende þæt hyo nanðinc elles ne cuðe on ðissum
middangearde buten eten and drincen, and heo eac wæs cweðende, hwylc
astigeð to hylwarum, and eft ðanan astigeð, þæt he us asecge hwylce
ða domas ðær sigen.
 122. And Paulus ða locode and cwæð, ic geseah, on ðære
tide ðe hire sawul of hire lichaman eode, ealle hire synna and hire yfel
beforan hire licgean, and on ðare tide ðe heo sweolt, swa yfel dom be hire
wæs geworden, swa hire selfre wære selre þæt heo næfre geboren ne
wurde.
 126. And ðær ætsomne coman ða halgan ænglas and ða
godan gastas, ac ða haligan gastas nan geweald on ðara sawle næfdon, ac
ða yfelan gastas, hige læddon ða sawle and cwædon, Eala ðu earme
sawul, loca to ðinum lichaman, and ongyt ðin hus ðanon ðu ut geodest,
forðan ðe on domesdæg ðu scylt eft to ðinum lichaman gehwyrfan and
ðine synna onfon.
 131. Se ængel, ðe ðara sawle hyrde wæs on worulde, cegde
to ðære sawle and cwæð, ic eam ðin ængel, and ic eardode on ðe
ða hwile ðe ðu on worulde wære, and ælce dæge ðine wyrc Gode
ic brohte, swa hwæt swa ðu wyrcende wære fram ærne meregen oð
æfen, and gif ic geweald hæfde, ðonne ne ðenode ic ðe ænigen
dæge.
 136. Ac se mildhyorta Drihten and se soðfæsta dema us bebead,
þæt we eow ðenian oðþæt ðe ge gehwyrfan and hrywe don, ac ðu
forlure ðinre hrywe tid, and forðan ic byo afræmdod todæg fram ðe,
and ðu bist ascaden fram me todæg to ðæm ecan witum.
 139. And æfter ðissum, cwæð Sanctus Paulus, ic gehyrde on
heofona/ heanyssum ængla stefna cweðende, awyrpað ða earman sawle,
þæt hyo wite hwylc se God is ðe hyo his beboden.
 142. And Paulus gehyrde ðusend ðusenda ængla, ealle anre
stemne, cygendre and cwyðendre, wa ðe, ðu earme sawul, for ðem wyrcum
ðe ðu ofer yorðan gewrohtest, hwæt hæfstu to andsweriganne ðinum
Drihtne, þonne ðu cymst þæt ðu hine gebidde?
 146. And ðære sawle ængel cygde ða, and he cwæð,
wepað ealle mid me, mine ða leofan frynd, þæt ðeos sawle reste
hæbbe mid me.
 147. And ða ænglas him andsweredan and cwædan, ac syo hige
anumen of ure mundwiste, forðan ðe mid fulnesse hyo wæs ingangende.
 149. And æfter ðan, syo sawul wæs gebroht beforan Gode, se
ðe hi gewrohte to his anlicnesse, and hire ængel hire beforan geode,
cweðende, Drihten God ælmihtig, ðis is seo sawle, ic ðe gebrohte hire
wyorc, ða ðe hio gewrohte dæges and nihtes, geld hire nu, æfter
ðinum dome.
 153. And Drihten, se soðfæsta dema, hire to cwæð, hwær
syndan ðine wæstmas for eallum ðæm godum ðe ic ðe gesealde?
 155. Ic let scinan mine sunnan ofer ðe, eallswa ofer ðane
soðfæstan, and ic gegearwode ðe yorðan wæsmas, emne swa ðæm
godan, and ðæs ðu wære me unðancful.
 157. And for þæm, ðu syge nu anumen heonan, and ðu sy
geseald on dyofla hand, and hi ðe gesændan on ða utran ðyostru, and
ðær bið wop and hrywsunge and toða gristbitung, and ðu ðær
gewunige a oð domesdæg.
 160. And eft Paulus gehyorde ængla stefna, ðus cweðende,
Soðfæst earðu, Drihten, and rihte syndan ðine domas.
 163. And eft Paulus locode on yorðan, and he cwæð, ic geseah
oðre sawle of lichaman ut gangende, and twa dyofla hire onfengon, and hyo
wæs swiðe sarlice wepende and cweðende, gemiltsa me, Drihten, forðam
ðe ic eam geseald ðisum twam dyoflum, ða me gelædað on ðara stowe
ðe ic næfre ær on næs.
 167. And se lyfigenda Drihten hire andswyrede and cwæð, Eala
ðu arleasa sawul, hwæt gedydest ðu ðæt ðu wære geseald ðysum
twam dyoflum, ða syndan butan ælcere mildhyortnysse?
 170. Seo sawul him geandswyrede and cwæð, ne gesyngode ic
næfre, Drihten.
 171. And se lyfigenda Drihten ða gewearð swiðe yrre, forðan
ðe hyo gecwæð ðæt hio næfre ne syngode, and Drihten hir to
cwæð, nu get ðu wenst þæt ðu sige on wyrolde, swa swa ðu iu
wære.
 174. Ac eower ælc lihð on oðrum, and ðær is synna, and
hio hine ðanne gegretað ðæs synfullan mannes.

END_TEXT
START_TEXT

HomM 2
B3.5.2.
Forlæte ælc cristen man: Dictionary of Old English transcript, edited from Oxford, Bodleian Library, MS. Hatton 115.



 1. Forlæte ælc cristen man stala and leasunge, morðdæda
and mane aþas, wyccecræftas and wiglunga and þa myclan druncennesse
þe manslihtas of cumað and þa fracodan forligra.
 4. And utan habban þa soðan lufa to gode and to mannum and ic
bidde eow for godes mihtiges lufe and for his ege ðæt ge eower lif
rihtlice libban and eowerne cristendom swiðe well healden and beoð earmra
manna retent and miltsiend.
 8. And beo ælc hlaford milde his earman mannum and þa men
ægþer gefreohge geþeowe.
 9. Beon hi hyra hlaforde swa holde swa hi willon þæt god
ælmihtig beo him æt þam gemænon dome on domesdæg.
 11. Geþenceð hu yfle gelamp iudas scariot þe swicode ymbe
crist.
 13. And we biddeð ælcne cristene man þurh god sylfne and
þuruh þa myclan lare þe he us on his bocum gewissað þæt næfre
hine nan man to nanum deofulgilde ne gebidde, nis to nanum deadum stane ne to
nanum dumbum treowe ne nanum wille ne to nanum þillicum scandlicum biggencge
and oferhogian þone soðan hælend þe ealle þing mæg gehelen.
 19. Ic wolde æt sumum gescadwisum men þe þis gehyrað
geaxian hwæt se deade stan mihte þam gehelpan þe him neod byð and ne
mæg forþon hine sylfne of þare stowe awylton þeahhwæðre se ðe
swa earmlice beswicen byð þurh deoful and geornful he mæg þonne
deoful þyder bespanan him sylfum æfre ecelice to genyþrunge and to
forwyrde.
 26. Þa wifmen þe berað hyra cild to wegelætum and teoð
þurh þa eorþan ne begytað hi næfre godes miltsa butan hi geswicon
and hit æfre beton forþon witodlice hi ofriað hi sylfe deoflon and hyra
bearn þe þis doð.
 30. Uton forðig beþencon us sylfe and biddan georne godes
mildheortnesse and uton biddan þa mæran cwene sancta marian þæt heo
beo us milde and arful þingere to þam heofonlican cyninge þæt we his
mildse habban.
 35. Drihten us to ðam gefultumie þe leofað and ricsað a in
anre godcundnysse fæder and þe halige gast buton ælcum ende amen.

END_TEXT
START_TEXT

HomM 4
B3.5.4.
Geherað nu men þa leofestan hu se godes lareow wæs sprecende: Dictionary of Old English transcript, edited from London, British Library, MS. Cotton Otho C.I.



 1. Geherað nu men þa leofostan hu se Godes lareow wæs
sprecende and he cwæþ, Drihten, gefreolsa me fram unnyttum speccum and
fram inwitfullum tungan.
 5. Uton healden nu forðan þa sibbe þe Drihten us sealde.
 6. Þonne gehealdað us se Drihten Hælend Crist, se þe
leofað and rixað a to worulde.

END_TEXT
START_TEXT

HomM 5 (Willard)
B3.5.5.
Geherað nu mæn ða leofestan hu us godes bec: Willard 1935, 39-57 [partial]; remainder is Dictionary of Old English transcript, edited from MS.



 1. Geherað nu mæn ða leofestan hu us godes bec moniegaþ
and myndigað to ures lifes clænnesse and lichaman and saule, þæt is
þæt we hæbben ærest rihtne geleafan to þam acænnendan and þam
ælmihtigan gode forðan butan rihtan geleafan and rihtum dædum nan man
to gode becuman ne mæg.
 9. Forðan us myndigað godes bec þæt we ure ælmessan
sellan earmum mannum and to godes circean and dæghwamlice ær we to urum
gereordum gesitten þæt we simle hwæt hwega gode to willan gedon.
 14. Hæbbe æghwilc man be his mæðe þa god þe god wite
þæt he gedon mæge and seo ælmesse sceal beon symle mid rihte begyten
gif heo gode ondfænge beon scæl.
 19. And simle to halgum tidum we hie geornost sellen, forðan þe
hit awriten is on cristes bocum þæt man mid þære ælmessan mæge
his synna adwæscean swa mæg mid wætere fyr adwæscean.
 24. And gif hie mid rihte gestrenede beoð, hu mæg se cristena
man beon soþfæst and clæne and gode gecoren gif he nyle godes cyricean
secean halchum dagum þam þe we freolsian sceolan and þær þa halchan
geryno gehyran and to þan halgestan and to þan hehstan tidum to husle
gangan, and ealle we sceolon anum gode þeowian þam þe on heofonum is and
ealles middangeardes wealdend.
 35. He us mid his þrowunge aliesde of þam heordestan and þam
grimmestan hellewitum for þy we nu on þas halchan tide sculan onfon
cristes þam halgum gerynum we him þis feowertiga nihta on clænnessa and
on forhæfdnesse unrihtlices lichaman lustes þæt we mægen on þa
eastertid rihtlice and mid clænnesse and mid hihte becuman to þam halgan
husle orsorhlice.
 46. Forþan manige syndan soðfæste weorc þe man wyrcean
scæl on þas halgan tid eac þam fæstenne þæt synt ure gelyfedan
cyricsocna and halga weccean and halige gebedu and ælmæssan and
druncennesse to forganne.
 52. Ne he selfa ne he oþerne ne bidde þy læs hiera begra
saul þurh ðæt forloren weorþe, forþan þe se druncnesse manige
synne weceð on fultum fyrenlustum and on unrihtum geflitum and on gitsungum
þe him þurh deofles biswicnesse þurh þæt druncen bið toboren
forþan þe he simle wile fram gode ateon swa fela swa he mæst mæg and
on þam ecum witum gebringan ealle þa þe his larum geheran willað.
 65. Ac us man simle bebeodeð on godes bebodum þæt we
geneache ure cyricean seccan and þær gehieren rædan þa godcundan word
þe drihten selfa gescop ealra godcundra gesamnunge.
 70. Ac beo ge nu geþyldige þah eow man mid wordum trege
þæt ge þa yfelan word ne forgylden mid oþrum yfelum wordum.
 74. And þeah man gehere oðerne him onðweorh sprecan þanne
ne ge andswerige he na him mid nane yfele, þanne bið his saule eft agyfen
tienfealde wæstmas on godes gesamnunge ac andettað ge eow nu eowra synna
and doð hiera soðe hrewe þanne beoð eowra saula þurh þæt
gehælede and gefindað eft forgyfenesse eowra synna on þam niehstan
dæge and he bið þanne orsorh forðan þe he ær dyde soðe
hreowsunge his synna.
 86. Forþan on þa tid þe his saul of his lichaman gewitæt
and heo byþ synfull þanne biþ hiere ealles gelic þeah heo þanne wolde
hreowe don forþan heo syþþan naðer ne mæg ne synnigian ne
hreowsian.
 92. Ac bebeorgan we us nu þaniðerlican witu and gegearwian we
us nu þu heofoncundan leoht and þisne heofon and þas wæter and þis
fyr ac we ne magon geseon hwanon hie cumað hider ac we magon scewian þisne
heofon and þas wæter and þis fyr her on eorþan and nis on hefonum
gesewen naðer ne fyr ne wæter.
 100. Ac heofona fyr and heofona wæter syndan godes ænglas
gewordene.
 102. Ac utan nu geearnian þæt we ne becumen to þam uncuðan
witum ac þæt we gefeon mid gode æfter þisse weorulde and forþan
drihten him sohte fæmnan innoð on to eardianne þæt he us þurh
þæt ætewde þæt we sculan beforan godes gesihðe drihtnes
ondfæncge on him seluum geseon þæt he wæs man gewordan.
 110. Forþan we þanne nu sculan gode onfon mid us swa he selfa
cwæð, <foreign>In me manet et ego in uobis sed quare dominus nascendo uirgine sic
voluit reformari ad uita ut quia mulierem in hunc mundum intraverat</foreign>; He
cwæð, Drihten be þissum manniscum kynne wuniað on me and ic on eow, ac
for hwan wæs drihten acænned þurh fæmnan innoð butan þæt he
wolde us gescyppan to þam ecean life.
 121. For þan þæt geara gelamp þurh euan adames wif
þæt deaþ wæs gangende on middangeard and þa wæs þissum
middangearde eft hiera hæle agyfen þurh marian þa fæmnan.
 126. And cuðlice þa drihten þy þriddan dæge of deaþe
aras fram helwarum and þa gebædan him ærest wif to and heom wæs
beboden þæt hie urnon and bodedan his apostolum his ærist.
 131. And he wæs ærest fram þam wimman nu ætywed forþan
us ærest deað þurh wifman ongefeoll and þa eft forþan wifmæn
ærest bododan and cyþdan mannum his ærist ond þæt wif þæt
ærest deaðes byrgde, þa wæs heo eft for þan edwit þrowigende from
hire were and þa scylde þe heo þær dyde seo hire wærþ on ecnesse
ongewrecen and hira synna weron miclum begoten ofer us.
 142. And þa us wutodlice becom ure drihten þurh marian leoma
þære halchan fæmnan þæt wæs þæt drihten com to eorþan
þurh hie and god ætewde on ðam þæt he is ealra clænnessa fruma.
 148. Þus us onfeng ure drihten þurh hine selfne þæt he
wolde þæt we hine onfengon on us.
 150. Þis word þanne tacnaþ þæt se man onfehþ godes se
ðe rihtlice gehereþ swa swa hine wise gelærað.
 153. God us hafað beboden þæt we him þeowigen on clænan
lichaman forþan he wæs geboren þurh þære clænan fæmnan leoma
forþan he is lareow ælcere clænnesse and ne mæg se næfre wesan
clæne se ðe nyla his synna geswican ær his ændedæge, and nu
mænniscilce we þe crist witen.
 162. Lufian we hine forþan simle mid clæne lichaman and mid
hluttre geþance.
 164. Þanne adilgað he us crist fram eallum urum synnum and we
magon geearnian gif we selfe willaþ þæt crist eardað an us.
 168. Þis word þanne tacnað þæt crist selfa behealdeð
þa mæn þa þe tela doð and deofol tihtað þam þe on þweorh
þænceað and soþlice þa þe crist ne lufiað.
 173. Hu magan þa cweðan þæt hie sien cristene ac us
gedafnaþ anra gehwilcum þæt he us ahebbe on þa soþan cristennesse
and forlæte þa weorc þe se earma feond mæn læraþ.
 178. Hu mæg se man beon cristen gif he fliteð wið cristes
bebodu ac þa ðe siendan þurh god gewordene healdeð ge nu þanne godes
bebodu.
 182. Forþan he is swiþe mihtig þæt he eow forgyfe eces
lifes reste swa he selfa wæs sprecende and he cwæð, <foreign>Diliges dominum
deum tuum ex to corde tuo et ex tota anima tua et ex totis vivibus eius. Deinde
diligis proximum tuum quam se ipsum. Qui diligit proximum legem impleuit</foreign>; Heo
cwæð, Ure drihten, Be þissum mænniscean cynne lufiaþ geeowerne
drihten god mid ealre eowre hearten and mid ealre eowre saule and mid ealle
mægne and þanne æfter þissum lufiaþ eowre þa nihstan swa eow
selfe and þanne wutodlice se þe lufaþ his þane nihstan þanne
gefyllað se ælce godes æ.
 200. Forþan he bebead ægþær ge on þære ealden æ
ge on þære niwan æ þæt we heolden ures drihtnes bebodu hælendes
cristes and þa he us sealde þa niwan æe.
 205. Þa bebead he us on þære þæt we lufedan us
betweonum and þa drihten hine ætywde oft on eorþan æfter þan þe
he up astigen wæs.
 211. Þa cwæð he be his gingrum, Ge beoþ mine discipulo gif
ge eow lufiað eow betweonum.
 213. And forðan men þa leofestan, weorþiað eow selfe
betweonan eow forðan we syndan ealra anra leoman and crist is ure heafod
forþan he ærest gescop ure ealra fader and moder.
 218. And he is soþlice ðæt geþwære leohtes bearn and
þa beoð witodlice þeostra bearn þa ðe willað simle standan on ðam
mæstum geflitum ac gehealden we us þæt we sien þæs leohtesten
leohtes bearn na læs þiestra bearn.
 224. Forðan se man se ðe deð manige synna se bið þiestra
bearn and deofla bearn geciged and þa mæn þa ðe doð god and beoð
ælmesfulle.
 230. Þa beoð godes bearn geciged and ða mæn þa ðe
doð god and drihtnes willan, þanne wuniað þara saula in ecum wuldre and
þare saule mete biþ wutodlice þæt se man healde drihtnes bebodo þa
hwile ðe he lifiende sie and ðæt bið ðære saule drinca þæt
man him geornlice to gode gebidde and þæt man gelome fæste and godes
naman geðence.
 239. And seo ælmesse biþ hiera synna forgifenes and hiere
organan beoð þa halgan godes word þe men singað.
 242. And ne seceþ drihten nan þinc mare fram þam mannum butan
þæt hie his naman on ælce wisan weorþian dæges and nihtes swa ic
ær sæde an ðissum halchan godspelle.
 247. And we sculan swiðe geornlice mid urum saulum and mid urum
lichaman ahebban þæs heofonlican cyninges naman forþan us wæran of
heofonum þurh þane cyning swiðe fægre gife hider onsænde and gif we
geornlice his naman begangað.
 254. Þanne beoþ ure saule halie gewordene and hiere becymeð
swiþe gefealic blis fram þam ecean cyninge and ure lichaman þe of
eorþan gewordene wæran.
 258. Beoð ælce dæge fedde fram þam heofonlican cyninge
þæs mannes saul bið liflic and cymeð fram eorðan.
 261. Se lichama forðan he sceal beon mid eorðan fed and
þæs mannes saul bið godes oroðes and heo forðan sceal beon mid
godcundum mægenum and mid husle gefeded and forðan us is to wilnian ne
þæt god us gefylle mid soðfæstnesse.
 267. Hwæt þanne we beoð mid ðurste and mid hungre gewyrde
ac we willað þanne sone drincan and etan forþan se lichama ne mæg nane
hwile lyfgean swa ðeah butan mete and drincan swa þæs mannes saul ne
mæg nane hwile beon butan godcundum weorcum.
 274. Ac gegearwien we ura saula clænnesse mid lufan and mid
eaðmodnesse and mid arfæstnesse and mid rummodnesse and mid halignesse and
mid smiltnesse and mid geðungennesse and mid bilehwitnesse and mid rihtnesse
and mid godcundnesse and geþyldmodnesse and geswigunge.
 282. Þonne us man onðweorh to sprece and mid wæccean and mid
mildheortnesse and mid sigefæstnesse and gemetfæstnesse and mid
arfæstnesse/ godcundra beboda.
 286. Þis ðonne is swiðe gastlic weorc and swiðe halwendlic,
and mid þyllicum mægenum biþ ðæs mannes saul mid gereordum
gefylled.
 290. And þa mæn þe ðis eall beoþ donde, þanne beoð
þara saula breohtran þanne sunne þanne heo breohtest scineð, swa he
self wæs cweðende: <foreign>Tunc iusti fulgebunt sicut sol in regno patris eorum.
Qui habet aures audiendi, audiat. Anima homines peccatores, cum exierat de
corpore</foreign>; Drihten he cwæð, Soðfæste mæn scinað on hera fæder
rice efne swa sunne on heofonum; And þanne nu se man, se ðe ænig andgit
hæbbe, þonne gehiere he þisses cwides þearlwisnesse; Hit gelimpeð,
þanne þæs synfullan mannes saul gæð of his lichaman, ðonne bið
heo seofon siðum sweartre ðonne se hræfen.
 308. And hit is cweden on ðissum godspelle þæt deofla
lædan ða saule.
 310. And þanne heo spreceð wependre stæfne to ðam deoflum,
and hyo cweþ, Micle siendon þa ðyostre þe ge me to lædað.
 313. And þanne andsweriað hire ða deoflo, and hie cweðað,
Maran þe siendan toweard in helle.
 315. Þanne cweð seo saul eft, Micel is ðeos unrotnes þe ge
me to lædað.
 317. And þanne andsweriað hiere þa deofle, and hie
cweðað, Maran gewin and mare unblis þe is gegearwod on helle.
 320. And þanne æfter þysum wordum hie lædað þa saule
on hellewitu.
 322. Ond þanne bið ðæs halgan mannes saul, wutodlice
þanne heo of ðam lichaman gangeð, seofon siðum heo bið beorhtre
þanne sunne.
 326. And þa halgan Godes ænglas hie lædað to Paradysum.
 327. And þanne cwyð seo saul to ðam ænglum þe hie
lædað, Eala, mycel is ðeos blis þe ic on gelædad eam.
 330. Ond þanne andswergeað hire þa ænglas and cweðað,
Mare blis þe is on heofonum gegearwad.
 332. Ond þanne seo saul eft cweð, Micel is þes þrym þe we
on syndan.
 334. And þanne andswergeað hiere þa ænglas and cweðað,
þu cymest ful ær to maran þrymme.
 337. Ond þanne cwyð seo saul þriddan siðe, Mycel is þis
leoht þe ic on eam.
 339. Ond þanne andswergeað hiere þa ænglas and hie
cweðað, þu gemetst mare leoht mid Gode.
 341. Ond þanne syngað þa halgan ænglas swiðe gastlingne
sang, and berað ða clænan sawle to Gode on heora fæðmum.
 344. And hie cwæðað to ðære sawle, <foreign>Beatus quem
elegisti, replebimur</foreign>; Hie cweðað, Eadig eart ðu, sawl, ðu name gode
eardunge in ðinum huse, and we nu gefyllað mid gode ðin huse.
 349. Ðin templ his halig and wenn and wundorlicre ðrymnesse.
 351. Ond hie cweðað eft be ðare sawle, Eadig eart ðu, sawl,
ðu geheold ðines Drihtnes bebodu, and ðu dydest geornlice æfter
ðines Godes willan.
 356. Eala, ðu halige ðrynnes, Fæder and Sunu and Halig Gast,
ðu ðe æfre wære, and æfre bist, and nu eart, an ælmihtig God,
untodæledlic.
 360. On ðe we gelefað and hihteð, ðæt us ne ðurfe
sceamian, and ðæt us ure fynd ne gebismrian.
 362. Eala, ðu God ælmihtig, and eala, ðu ece Dryhten, and
eala, ðu undeadlice Scyppend, ðe we bidað and halsiað, mid ealre ure
heortan, and mid eallum mode, and mid eallum mægene ðæt ðu afyrsige
fram us ealle ure unrihtwisnesse.
 370. And we geearnian ðæt we motan becuman to ðinum rice and
mid ðe rixian on heofona rices wuldre and þæt we mid þe moton feran
becuman inne ðæt upplice wuldor and ðæs brucan mid þinum gecorenum
ænglum.
 377. And nu men ða leofestan, ondrædan we us ðara awieredra
deofla sweartnesse and hellebrogan hiora dracona fulnesse and hiora wyrma
grædignesse and wildeora reðnesse and hiora susla micelnesse and hiora
ða ecean witu.
 383. Þær biþ eagona wop and toþa gristbitung and welera
þurst and þær beoþ saula on miclum geflitum forslitene and þær
biþ heortan fyrhtu and þær biþ saula unrotnesse and þrotena
drygnesse.
 387. Þær biþ singallic cyrm and gelomlic geomrung, þær
beoþ ða synfullan saula forgitene.
 389. Heora eardungstow biþ mid deoflum þær biþ wite butan
ænde and ðeostra butan leohte, and cleopung butan gehernesse, micel wop
and micel geomrung.
 392. And þær biþ ðæt ece sar and orwene þæt him
æfre ðæs sar linne and him her næfre ne becymeþ nænig frofor ne
nænig help a butan sarlic ænde.
 396. And þæt beoð ða arleasan ðe simle hiera deaðes
wyrceað and him ne geseald ne bið na ðy hraðor.
 398. And þær biþ fyren mere swilce oðru sæ and þæt
is swiþe ormæte deopnes ðæs grundes and eal yfel ongemænged on
ðam grunde and þær nænig god ætiewed biþ on ðam grunde and
þam biþ seo eorðe gode ofergyten and þæt beoð þa earman tintrego
and hie ðær woniegað a worulda woruld.
 405. Þis ðonne is synfulra stow onto eardianne.
 406. And hiera gebunes ðær ðonne beoþ on þisum ða
forlegeran and þa godwracan and þa welgan þe mid unrihtnesse him begeatan
and þa gitseras and þa struderas and þa ðeofas and þa ðeodsceaðan
and ða logeras and þa gramheortan and þa lyblæccan and þa ðe
manige galdor cunnon and þa ðe gelome galaþ and þa unrihtfullan and
þa arleasan and þa hatheortan and þa æfestegan and þa yfelan and
þa ofernioðan and þa ðe eall yfel wrohtan and þa ðe deofle wæron
simle gongende on hiora eardungstowe ðe hie noldan nænige hreowe don hyra
synna ær hyra forðfore and hyra anra gehwilc ðara manna ðe nyle his
synna geswican.
 423. Ðonne onfehþ he þyllicum tintregum swilce on ðisum
bocum sægeð.
 424. Þonne æfter ðon þa halgan and þa soðfæstan mid
criste mid hyra godum wyrcum þæt þonne syndan ða unwæmman and þa
clænan and þa rihtwisan and þa godan and þa manðwæran and þa
gecorenan and þa medoman and þa mildheortan and þa geðyldegan and þa
getrewan and þa eaðmodan and ða ðe gode heraþ on ealle tid and þa
rummodan and þa snotran and þa wisan and þa þe wæron mid swiðe
mycelre godes lufan gefyllede.
 435. Hie hæfdon mycle forhæfdnesse and forwyrnednesse hiera
lichaman lustes and hie nu eardiað mid criste for hyra godum weorcum.
 439. Ðær bið leohtes leoht and willa ðæs leohtes and
þær bið ece gefea and þer bið ængla breohtnes and haligra lufu
and þer biþ seo ece ar and þær ne bið nænig broga nefre gesewen
ne ne gehered.
 444. Ac ðær bið blis butan ænde and iugoð butan yldo
and þær næfre niht ne geðeostrað ac ðær simle awunað
þæt heofonlice leoht.
 448. And þær ne beoð nænige tintrega geywed ac ðær
bið seo ece hælend and syo ece lufu swiþe ungeswæncedu and þær
bið seo unawændedlic eadignes and þær wuniað his ða halgan on
ðam hyhstan wuldre a in ealra worulda woruld.
 454. And þonne ne bið us mid gode ðon mare gewin gesewen ne
gegearwod þonne þysum halgum wæs ðe ic bigsecge.
 457. Gif we willað ure synna geswican and gode eaðmode beon swa
drihten selfa wæs sprecende and cwæð, <foreign>O fratris dilectissinii qua
timidus est dies ille in quodeus posuit venire cum flammam ignis quod
inflammabit in aduersario</foreign>; He cwæð, eala men ða leofestan, hu eow is to
ondrædanne se dæg se ðe drihten oncymeð to eow mid fyres ligum and he
ðonne forbærneð ealle his þa wiðerweardan.
 468. And þonne wepað swiðe biterlice ealle ða ðe nu doð
unrihtwisnesse and þonne magon elle eorðlice mæn geseon ealra cyninga
cyning cumende ofer heofonas wolcnum mid his ðam miclan ðrymme.
 473. And þonne beoð ealle gescæfta swiðe onhrerede beforan
him and heofon bið gefealdan on ða tid swa swa boc and sæ bið adrugod
and ealle gesceafta beoð onhrerede and sunne bið gehwyrfed on ðeostro and
mona ne seleð his leoht and steorran feallað of heofonum and eall heofona
mægen bið onhrered.
 482. And þonne ealle eorðan mægða geseoð þæt micle
sigebeacen þæt is seo halige cristes rod and þonne for ðære rode
beorhtnesse bið eall ðes middangeard aðyostrad efne swa niht and þa
synfullan menn beoð ablende and þonne forwyrðað and þonne se mycla
dæg cymeð and crist cymeð to ðam dome.
 490. Þonne magon ða werigan gastas geseon hwone hie ær
oferhogodan and his bebodu healdan noldan.
 493. And þonne sændað drihten his ænglas on feower
ændas ðises middangeardes and þonne beoð gesamnode ealle gecorene,
ða ðe nu soð and riht willað and fram hyra synnum ahwyrfan.
 498. And þonne fram heofones heanessum oð eorðan gemæru
beoð gesamnode gode on ða swiðran healfe in ðone ungeændedan gefean
and blisse and þa synfullan beoð gesende on ðone fyrenan ofn.
 504. Ðær bið wop and toða grystbitung se wæs gæra
gegearwod deoflum and his ænglum and hæðenum þeodum ðam ðe ne
woldan hyra saule geedniwian on ðam liflican þweale and hie noldan gelyfan
þæt he wære crist godes sunu.
 510. Wala þonne þam synfullum ðe hyra gebunes bið mid
deoflum.
 512. Eala þær þonne bið ormetlic seað mid ðam deoflum
and næfre ða wyrmas ne sweltað ðe on ðam seaðe wuniað.
 515. And ðær ne bið næfre ðara tintrega fyr adwysced ne
ðær næfre nænig stefn bið gehered butan gnornunge and þær
nabbað synfulle mæn nænige oðre reste butan on helle and nabbað hie
næfre nænige clænnesse butan ðam cealdan snawe.
 522. Wala þam mannum ðe ðær sculan beon onbelocene on
ðam synfullan seaðe and hie beoð bedælde fram eallum ðam timbre ðe
heom ær behaten wæs.
 526. And hie beoð gode ofergytene and hie ne becumað næfre
on his gemynde and hyra mete bið tintrego and hyra eardung bið mid deoflum
and þær ne bið næfre nænig leoht gesewen buton ðyostro.
 532. Seo stow þonne bið gegearwod ðam yflum and þam
arleasum and hit is gegearwod ðam mannum ðe hie wæron gefeonde on his
ðæs nyhstan yfle and he þonne asændeð his þa gecorenan of ðara
arleasra midle and sændeð hie ðonne on his bearn.
 538. Þæt is ðonne to gerecenesse seo heofonlice gebunes and
þær ðonne scinað ða soðfæstan on hyra fæderrice efne swa
sunne and hie ðær ðonne næfre ne ðyrsteþ ne ne hingreð ne hie
næfre ofer þæt ne winnað ne ðær ne bið næniges fleames
fyrhto gemeted ne ðær næfre nænig man mid yfele forwyrðað ne
ðær næfre nænig yfel ætyweð.
 548. Ac ðær drihten bið sittende on ðam ecean leohte and
þær bið singallice swiðe ormætu brihtnes and þær bið simle
restedæg æfter oþrum and þer bið simbel æfter simble and
þær beoð þa clænan saula gemængede wið ængla þreatas and
heahængla and hie ealle cumað to criste on þam heofonlican wuldre.
 556. And hie þonne onginnað singan drihtne niwne sang swiðe
unwiðerweardlicum stefnum and þær ðonne eardiað mid gode ealle ða
ðe him rihtlice hyrdon.
 561. Wuniað ðonne mid criste ðam ðe nu lyfað and ricsað
mid god fæder ðam sie wuldor and lof a in ealra worulda woruld a buten
ænde.

END_TEXT
START_TEXT

HomM 6 (KerOthoB 10)
B3.5.6.
Her onginneð þæt gewrit þe com of heofonum to Hierusalem ...: Ker 1957, 229, taken from Wanley 1705, 192.



 1. Her onginneð þæt gewrit þe com of heofonum to
Hierusalem, and biforan þam geate þe is gecweden Effrem on eorðan
afeoll.
 2. Ðis gewrit soðlice in ðam halgan burh Hierusalem of
heofenum dun afeal, and to Sancte Petres sepulchrum becom.
 3. Ðis is þæt ðridde gewrit þæt wæs asend of
heofonum, and after ðisson ne cymeð nefre nan oðer.
 4. Ge bisceopes and mæssepreostas cyðað gelomlice ðis
gewrit eallum folce, and sendað fram anre burhscire to oðre, and hi biddon
and geornlice læron þæt hi gelyfon þæt hit nis afunden fram
ænigan eorðlice men, ac gewriten fram handum ðes haligan hælendes.

END_TEXT
START_TEXT

HomM 7 (KerTibC 1)

B3.5.7
We ask that you not copy and/or (re)distribute the corpus without the written consent of the Dictionary of Old English.  
The individual scholar must take responsibility for clearing copyright with the editors and publishers of the editions used in his/her own 
citations of the material.<sourcedesc><bibl>Ic eow bidde 7 eadmodlice lære. þæt ge þis halige
 længtenfæsten rihtlice healdan. mid ælmessum: Ker 1959, 278-9.</bibl></sourcedesc><P>Cited by
  line no. assigned by DOE, following lineation of ed.</P>



 1. Ic eow bidde and eadmodlice lære, þæt ge þis halige
længtenfæsten rihtlice healdan, mid ælmessum, and mid fæstenum, and
mid gebedum, and mid cyricena socnum.
 4. And beorgað eow wið þa eahta heafodleahtras, þæt ge
huru þa ne gefremman, þæt is morðor, and maneaðas, stala, and
gitsunge, modignessa, and yrre, dyrne forligera, and manslihtas, gyfernesse,
and tælnessa, wirignyssa, and lease gewitnessa, yfelsacung, and
oferdruncennessa/, untidætas, and oferdrænceas, wiccecræftas, and
wiglunga.
 9. And healdað þa rihtymbrendagas, þe on <foreign>xii</foreign> monðum
beoð, and þa <foreign>iiii</foreign> dagas on þære cyswucu, þæt is wodnesdæg,
and þunresdæg, frigedæg, and sæternesdæg.
 12. Þonne beode we þam mannum þe forwyrhta habbað, þæt
hi fæstan ælce dæg oð non, and to anes mæles butan þam halgan
sunnandæge, and forgan hwit.
 15. Þonne þa ðe nane forwyrhta nabbað, and þa wif þe
sucende cild habbað, fæstan þa ðry dagas to middæges, þæt is
tiwesdæg, and þunresdæg, and sæternesdæg, and fæsten hy on
monandæg, and on wodnesdæg, and on frigedæg, to rihtes nones.
 19. Þeowemen, and geonge men, þe ne beoð twelfwyntre, and
þa wannhafan wræccan, fæstan þa ðry dagas to nones, and þa oðre
þry to middæges, and etan loca hwæt hy begytan magon butan flæsce,
and on æfen be suman dæle hi gereordigea on þam þrim alyfedum dagum.
 23. Seocum mannum, and cildum, we ne bebeodað nan fæsten.
 24. Gif hwa þonne for hwilcre untrumnesse oððe for hwilcre
oferneode fæstan ne mæge, cyðe þæt his scrifte, and do þonne swa
swa he him wisige, and mid his ælmessan his fæsten alyse, forðon þe
god gesyhð ure mihta, and wat hu we magon, and hu we doð.
 28. Uton we forþi ealle mægene forbugon þa unþeawas þe
we ær herbufan namedon, and eac ealle ða þe we witon þæt gode
laðe synd, forðan hi synd nu to langsume ealle to tellenne.
 31. And uton lufian urne drihten mid ealre mihte, and mid eallum
mode, and uton beon earmum mannum milde, and manþwære and georne dælan
ælmessan to godes cyrican, earmum mannum.
 34. Þonne byð us god milde, and bliþe.
 35. Paulus se apostol cwæð, Nu is andfenge tid, and is hælo
dæg.
 36. Nu is seo tid cumen þæt we sculon to scrifte gan, and ure
synna geanddettan urum gastlicum lareowum, and þa betan swa swa hi us
wissiað.
 38. Betere us is micele þæt we her on life ure synna
geanddettan, and hi gebetan be ures scriftes tæcinge, þænne se deofol
hy brede us forð on domes dæg, and us hearde þonne gesceamie beforan
hefonwarum, and helwarum, and eorðwarum, and beforan gode þe ealra mæst
is, swa swa ic ær sæde.
 43. Þonne bidde ic, and beode be godes miltse þæt gyf
ænig man sy on þisum heape þæt mid him sylfum ænig unriht wite,
þæt he buge to gode georne, and to his scrifte, and him cyðe his
misdæda, and hine bidde geornlice, þæt he him foreþingie on his
mæssan, and on his gebedum swa swa his willa sy.
 47. Þas word syndon godes, næs na ure, wite ge wið god.
 48. Gyf ge us nellað hlystan, we hit eow secgað, and willað
beon unscyldige on domes dæge eowre gylta ungeanddettra, forðon ure
fæsten ne mæg to nahte butan anddetnesse, ne seo anddetness butan
dædbote, ne seo dædbot butan geswicennesse.
 52. Gif hwa þonne ne truwige þæt he to anum lareowe ga fare
him to oðrum, and georne hine sylfne clænsige mid godum dædum, þæt
se ealda feond him ne mæge eft on ðam ytemestan dæge his lifes ænige
gedrecednesse don.
 56. Gif we þonne þus doð þonne habbe we þa ecan wununge.
 57. On þam toweardan life mid urum drihtenne þær he lyfað
and rixað a on ecnesse, Amen.

END_TEXT
START_TEXT

HomM 8 (Murfin)


B3.5.8We ask that you not copy and/or (re)distribute the corpus without the written consent of the 
Dictionary of Old English.  The individual scholar must take responsibility for clearing copyright with the editors and publishers 
of the editions used in his/her own citations of the material.

Mage we gyt her gehyran. men þa leofostan. eowre sawle þearfe: Murfin 1971, 26 42.




 1. Mage we gyt her gehyran, men þa leofestan, eowre sawle
þearfe, gif ge me hlystan wyllað & on eowre heortan þas halgan lare
underniman, swa swa Sanctus Augustinus hit ærest on bocum awrat, & þus
cwæð: Ic eow lære ealle, ægþer ge broðra ge swystra, ge weras ge
wif, geonge men & ealde, þæt ge eow scyldan & wærnigan wið
þam wyrrestan feonde, forþan þe he is on us weard swa ðe sceaþa ure
godan weorc to forstelenne & he þæt mid yfelum geþance & gediht
eall.
 11. We secgað eac to soþan þæt hit is yfel wise þæt
monige, men þa leofestan, syndon on þisum life.
 13. Swa þæt hig syndon beswicene ðurh deofles lare ealles to
swiðe, þurh þæt, þonne ðe man þencð swiðe unwislice on him
sylfum & þus cwyð: Ic eom me eot geong man & ic hæbbe me lange
tid on to plegenne & fela þinga to onginnenne on minum geogeðhade, ic
wylle eft þonne ic to ylde becume, don dædbote & behreowsunga
þæra misdæda þe ic ær geworhte on minum geogeðhade.
 20. Hwæt, he lyt geþencð on his mode þæt he nah anre
tide fæces geweald be his lifes lenge.
 21. Eac hit is swiþe uncuð us eallum, geongum ge ealdum,
hwænne seo tid oððe se dæg sy to cumen þæt se gast weorþe
alædd of þam lichaman.
 24. Forþan ic bidde ne beswice us næfre þeos þwyre
orsorhnus þyllic, ac æfre habbe we ures deaþes dæg ær foresewenne
& gesceawodne hwænne se utgang sy ure sawla of urum lichaman.
 28. Utan geþencan þæt ðis is sceort wuldor on þissere
worulde & tydderlice syndon þas tida, & feallendlice syndon þas
gemeto þises lifes, & earmlice syndon þas mihta þises middangeardes.
 31. Be þam se halga mann Sanctus Augustinus wæs specende iu
& þus cwæþ: <foreign>O homo dic mihi ubi sunt reges ubi sunt principes ubi
imperatores qui fuerant ante nos, aut ubi sunt diuites, ubi est aurum &
argentum & ornamenta eorum, ipsi uelut umbra transierunt</foreign>; Sege me la man,
þu þe nu gyt leofast, & fela gemunan miht, hwar syndon þa cyningas
þe þu iu cuþest, & þa ealdormen & þa caseras & þa rican
gerefan, þa þe fela þinga on earmum mannum mid woge stryndon, & mid
woge/ hi fordemdon; gesege me, la hwar syndon þa nu gesewene, oððe þa
welan þe hig lange gestryned hæfdon, oððe hwar is þæt gold &
þæt seolfer & ealle þa fægeran frætewunga on gimmum & on
godewebbum þe hig begyten hæfdon, hwar syndon þa nu gesewene?
 44. Hu ne syndon hi ealle gewitene & aweg afaren, swa swa axan
oþþe mannes swefn þonne he of slæpe awacnað.
 47. La hwæt, þæt gold & þæt seolfer & seo
frætewung & eall þæt hi her on þisum middangearde æfter hym to
lafe þurhwunode a, & þa sylfan lichaman þe þis ær eall begeaton
heora sawla syndon dæghwamlice gecwylmede on þam ecan witan helle tintrega
for heora unrihtum gestreone.
 52. Þar heora wyrmas ne sweltað næfre, ne heora fyr þar
næfre adwæsced ne byð.
 53. Be þam hit awriten is: <foreign>Potentes cum potentibus tormenta
patiuntur.</foreign>; þar þa rican eac mid þam rican helle tintrega þrowigað.
 56. Wala þam þe on þystrum wunigan sceal, on swa langum
seaðe & on swa þystrum stowum & on swa dimmum holum þæt hi
þarinne wuniað, þæt hig þæt æfre sceoldon geearnigan, of swa
sceortum life þyssere worulde to swa langum deaþe, of swa lytelre frofre to
swa langere unrotnysse, of swa sceortum leohte to swa langum þystrum, of swa
fægerum gestreone to swa micclum deaþe, of swa litelre hwilefæce to swa
langum tintregum butan ælcum ende, of swa medmycelre wynsumnesse to swa
langum wite & to swa biterum tearum.
 66. Eala, man þe þis gehyrst þæt ic ðe secge, þæt
on þære stowe þe fæder ne gehelpð his suna, ne him to nane gode
beon ne mæg, ne suna þam fæder, ne moder þæra dohter, ne nan
oðer freond ne mæg to nane helpe.
 70. Ne þær naht elles nis gehyred butan wanung & granung
& grisbitung of toþe.
 71. Hwæt, þar mænig earm man secð georne, & him
wisceð deaþes ende, & hi hwæðere þar næfre sweltan ne magon,
& þar hig woldan dædbote don heora synna, ac hym þar nan behreowsung
ne gefultumað forþan hi noldan ær nane don þa hig on þisum life
wæron swa swa we nu syndon, & hig þa mihton eaþe gescyldan wið
þyllic wite gif hig woldon.
 78. Þar eac swilce beoð þa earman mid þam earmum æfre
gemengede, & þa oferhydigan mid þam oferhydigum, & þa morðran
mid þam morðslagum & þa unrihthæmendan mid þam
unrihthæmerum.
 81. Þar beoð þa gitseras mid þam unrihtnimendum þeofum,
& þar beoð eac gewislice þa unrihtwise mæssepreostas mid þam
unrihtwisum bisceopum, & þa unrihtwurcende munecas mid þam
unrihthæmendum nunnum, & gelice þar eac beoð ealle þa oðre
hadesmen þe he on life ænige unalifedlicæ dæda wurcað.
 87. Soðlice þis halig gewrit cwyð, þæt ealle þas
fordonan & heora gelican on mycelre unare beoð þar gecwylmede, forþan
þe hi heora lif ær mid unrihte leofedon on þisum deadlican life, &
næfre nane dædbote don noldon, & hig þonne þar nane reste nabað
dæges ne nihtes butan on þære drihtenlican æristes tide þa we
weorþiað & mærsiað ymbe twelfmonð, þæt is, ðe Easter
dæg.
 94. Swa ðe eadiga Augustinus þur God be þam sæde þe
þis godspel dihte & þus cwæð, <foreign>Dominicae resurrectionis mane in
qua hora dominus noster Iesus Christus resurrexit a mortuis, ille omnes animae
iustorum ueniunt uisitare sepulchra sua.</foreign>.
 98. Nabbað þa sawla witodlice nane oðre reste þe on witum
beoð butan on þam drihtenlican æriste.
 100. On þam dæge þe drihten of deaþe aras, þonne mot
anra gehwylces mannes sawl, ge soðfæstes mannes ge synfulles, þa
byrgenstowe gesecan þe ðe lichama on aled wæs.
 103. Uton nu þi gehyran hwæt ðe gode gast specð to þam
lichaman þonne he him ærest to cymð.
 105. Þonne gret he hine þus þysum wordum, <foreign>Bene ualeas bene
sis qui bonum uas electio mihi fuisti, amice dilectissme, qui bene mecum egisti
in saeculo</foreign>; þæt is, hal westu, min se leofa freond, þu þe on þisum
restest, hwæt, þu wære me god gefere þa hwile þe ic on worulde
wæs mid þe, & þu wære me god fætels & gecoren.
 111. Eall swa ic wolde þæt þu wære godes donde.
 112. Eall þæt þu me geþafodest, & þu a Godes engla
larum geornor hyrsumedest, þonne þu æfre deofles tihtingum oððe
costnungum geþafa wære, ac þu him eallum wiðsoce æfre on uncrum
life.
 115. Soðlice þonne ic wolde þæt ðu fæstest oððe
ælmessan sealdest for Godes lufan, oððe ænig god wære donde.
 117. Eall þu þæt dudest, earme þu gefrefrodest, nacode
þu scruddest, untrume þu geneosedest, þearfan þu feddest, Godes cyrcan
gelome þu sohtest, Godes þeowæna freond þu wære, & hi þe
leofe wære & weorþe.
 121. Godes þam halgum gewritum þu georne gehyrdest, &
þare lare hlystest þe hig gode folce bodedon & sædon.
 123. Ealles þyses þu wære me geþafiend, & mid eallum
þisum gegyredest þæt ic on godre reste þin beo abidende, &
hwænne þu scealt of deaþe arisan, on þam mycelan deige, forþan þu
eart Godes handgeworc gescapenum unc bam.
 127. Gereste nu on sibbe, & ic eft hwyrfe to þe, & ic
þonne mot beon mid þe æfre siððen, & þu þonne gesyhst hwylc
wuldor & hwylce wynsumnesse unc togeanes gegearwod hæfð Drihten
Hælend Crist on þære heofenlican ecan wununge þar næfre nan ende
ne cumð þæs wuldres.
 132. Þæs wuldres brucað æfre þa þe Godes willan
wyrcað on þisum life, & hi þær beoð scinende & lyhtende swa
swa sunne on þam ecan life a on woruld & þu þonne on þam mid me
leofast a butan ende, & wyt þonne onfoð þære mede on þam ecan
wuldre þe ðu unc her geearnodest.
 138. Ungelice cwyde þonne þysum byð þes synfullan mannes
sawl sprecende to þam synfullan lichaman þonne he þus cwyð hreowlicere
stefne þysum wordum, Wa þe, earme lichama min.
 141. Wa þe, forþan þe þu worhtest mycel yfel mid me þa
þu on life wære & on eorþan, & ic unlæde wæs þin
þafiend þinra hæta.
 143. Þu noldest næfre beon gehyrsum Godes engla larum wið
deofles costnungum.
 145. He þe lærde þæt þu manigfealde synne wære
begangende & þu him þæs geþafa wære, & æt ærestan he
þe lærde mid his folum lotwrencum, oferætas & oferdruncennysse,
& morgenmettas, & synlice lustas, & stala, & þefþa, &
lease gewitnessa, & morðslyhtas, & manaðas, & yfel gewit &
facn, & tælnyssa, & reaflac, & oþer manigfeald yfel þysum
ungelice, & þu wære a unsibbe sawende betweox mannum, & þu
noldest þyssera yfela næfre geswican ær þines deaþes ende.
 153. Lige nu on þysum duste afulæd & forrotad, & ic
eom gecwylmed & forbærned dæghwamlice on hellewitum.
 155. Forþan domes dæg is wel neah þe þu arisan scealt,
& ic þonne cume to þe, & þu þonne onfehst min mid þinum
yfelum dædum þe þu ær geworhtest on þisum middanearde.
 158. & wyt þonne beoð mid deofle, & wyt þar beoð
gecwylmede & getintregode butan ælcum ende æfre to worulde.
 161. La þu, man þe þis nu gehyrest, forhta nu ic bidde, &
ondræd for þinum synnum & for þinum gymeleastum þa hwile þe þu
þyssere tide fyrst hæbbe & efst nu swiþe & gecyr to dædbote
& to hreowsunge þinra synna, ær þan þe þu sy belocen beforan
þines lifes durum, þæt þu mage onfon þære wulderfullan mede on
þam ecan life þe us togeanes is gearcod on heofena rice.
 168. Forþan, men þa leofestan, se mildheorta cyning us swiþe
lufelice clypað to soðre dædbote ura synna to betenne þa he þus
cwæþ, <foreign>Convertimini ad me in toto corde uestro in ieiunio & fletu
& planctu peccatorum uestrorum & ego reuertar ad uos.</foreign>; Gehwyrfað to
me & gecyrrað mid eowrum heorte & mid fæstenum & mid wope,
& mid hreowsunga eowra synna, þonne gewende ic to eow mid forgifenysse
eowra gylta.
 175. Forþan he cwæð, Nelle ic þæs synfullan mannes
deað, ac ic wylle þæt he gecyrre ær his ende, & he syþþan
libbe & þam ecan deaþe ne swelte.
 178. & eft se witega us manede þus cweþende, Nelle ge
efestan & ondrædan eow.
 179. Gif ge wyllað gehwyrfan on tid to drihtene mid dædbote,
ne ylce ge nanig fram dæge to dæge.
 181. Forþan þe ðe byð gehwyrfed mid geomerunge þe byð
ece hal.
 183. Uton we nu eac georne gecyrran to drihtene on Godes
þeowdome, & utan secan hine nu we hine eaðe findan magan.
 185. Feor he byð on domesdæge ælcum þære þe hine nu
secan nele mid synna dædbote.
 186. Sece we hine nu, nu we gehyrað þæt we hine gemetan
magon, & behreowsigan we nu & wepan ure synna, þæt we eft beforan
Gode on domedæge bliðe beon.
 190. Nu bidde ic eow, þa hwile þe ge on þysan middangearde
beon mote, & þæt ge cyrre to dædbote & behreowsie ure synna.
 192. & bidde we God þæt we magon geearnigan forgifennyssa
ealra ura misdæda, þæt we magon forbugan hellewite tintrego, & to
þære ecan eadignesse becuman moten heofena rices.
 196. Forþon, men þa leofestan, nu þa hwile þe we on
þissere worulde beoð, uton beon wel donde & geswican ure synna &
ura wohdæda, & ne forwyrce we us þyllice witestowe, &
fægernysse to þære we gelaþede syndon, on þære stowe þe Crist
sylf onwunað mid his englum & mid his apostolum & mid þam halgum
martirum, & mid eallum his gecorenum halgum þa ðe æfre halige
gewurdon on þissum life fram middaneardes fruman oððe gyt halige
gewurdað.
 205. Þe, Drihten, se ðe leofað & rixað mid þam
Fæder & mid þam Sune & mid þam Halgan Gaste a to worulde woruld,
þam sy ar & wurðmunt & miht & wuldor & anweald æfre
butan ælcum ende, Amen.

END_TEXT
START_TEXT

HomM 9
B3.5.9.
De inclusis. Sum deofelgast sæde sumen ancre ... ne mid idelnesse: Dictionary of Old English transcript, edited from Cambridge, Corpus Christi College, MS. 303.



 1. <foreign>De Inclusis</foreign>.
 1. Sum deofelgast sæde sumen ancre eall helle geryn and hire
tintrege.
 2. He sæde þæt þes middaneard nære na mare dryges
landes togeanes þan garsegen, þonne man precode ænne prece on ane
wexbrede, for his mycelnesse eall þas eorðe abuten lið, and lytel dæl
is under hefene dryges landes, þæt hi ne sy eall mid garsecge oferurnen.
 6. Eft cwæþ se deofel to þam ancre: Gif ænig man beoð
ane niht on helle and beoð eft þonen ofalæd, and me betyne þone garseg
eall abuten mid isene, and þone eall afylle mid fyre up of hefene hrof, and
ymbesette hine eall abuten mid smiðes belian, and to æcen belie ænne
man, and se habbe Samsones strænchþe, and wiðinnen þa garsecge mid
mannen afylle, and ælc man hæbbe hamer on hande.
 11. And þa belies blawen, and þa hameres beatan, and se lieg
arise.
 12. For ealle þisen broche ne arist seo werige sawle, for
þære pine þe hi on helle ane niht þolede.
 15. Georne cunnie ælc man to befleonne hellewite, forþon hit
is þærinne sarlic to wunigenne.
 16. Se awergede gast sæde þan ancre þæt he ne mehte all
asecgen þa pine þe þa earme sawle þoliað on helle.
 18. Þurh deofles swicdom and Adames gemeleaste we wæren æt
frumþe ut of Paradis ascofene, and on þas wrecce world asænd þe we nu
onwuniað.
 20. Þærfore nabbe we her nane fæstlice stede ne langsume
æþele, ac we gelomlice geherað and dæghwamlice geseoð to hwam se
eorðlice dæl and se mænnissce gecynde gewurðan sceal.
 22. Beþænce se man hine, þe him selfes rechð, forþon se
man þe hefenerice secen wile, he hit sceal secan mid swince and naht mid
eðnesse ne mid idelnesse.

END_TEXT
START_TEXT

HomM 10
B3.5.10.
Leofa man þe is mycel þearf þæt ðu þas drihtenlican tide georne geþence: Dictionary of Old English transcript, edited from Oxford, Bodleian Library, MS. Junius 121.



 1. Leofa man, ðe is mycel þearf þæt ðu þas
drihtenlican tide georne geþence.
 3. Þonne þu arisan wylle, bide þinne drihten eadmodlice
forgifennesse ealra þara synna þe þu wið Godes willan geworht hæbbe
þara þe þu gemunan mæge, and eac þara þe ðu gemunan ne mæge.
 7. And lufa þinne drihten mid inneweardum mode, and mid
inneweardum mægene.
 9. And bide hine georne þæt ðu mote on þisse halgan tide
hwæt hwyge gewyrcan þæs þe his milda willa sy, and ðinre sawle
þearf sy, oððe on setle oððe on stealle oððe on gange oððe on
æriste oððe on gesihðe oððe on gehyrnysse oððe on suman wege
þæt God ælmihtig þin mod geteo and getihte to rihte, and to ðinre
sawle ðearfe.
 17. And ðenc þæt God ælmihtig on þisse halgan tide
swyðe mycel adreah and aræfnode and geðrowode for mancynnes lufan and
hælo, þæt he wolde us of ðam ecan witan alysan and he sylf ða
gesette þas feowertig daga and nihta togædere.
 22. And he sylf hi gesette butan æghwylcan eorðlican
bigleofan, and he wæs geset ofer þæs temples gehwing, and he wæs
gecostnod þurh þone ealdan feond mancynnes gewinnan.
 26. And he þær ðone deofol oferswiðde and geðreatode
þæt ungetreowe folc and ða unlædan Iudeas hine ascunian ongunnon and
his lare hyrwan.
 30. And him heora þegna þreat to gelæddon and hine gebundon
and hine to heora demum and to heora ealdormannum gelæddon.
 33. And hi hine syððan to deaðe forræddon and hine on rode
ahengon and gefæstnodon and hi þær his handblod ut aleton, and hine mid
readbasuwan hrægle gegeredon and him ðyrnenne cynehelm worhton, and hi him
þærto eacan fela bysmæra gebudon and gespræcon.
 39. And heo hine mid bradre handa under þæt wange slogan and
heo him fullice on þæt neb ræhton and him huxword spræcon and on
bysmor cwædon þæt he Iudea cyning wære.
 44. Soð hi þæs sædon þeah hi his na wendon.
 45. He is and a wæs and a bið ealra cyninga cyning, and he
mihte eaðe him gebeorgan æt ðam deaþe, gyf he swa wolde.
 47. Ac he wolde þæt we clæne þurh hine wurdon, and he
wolde þa.
 49. And gyt wile þæt we onfon rihtne geleafan for ðon þe
he us of deofles hæftnydnysse alysde.
 51. And þonne is ðe, leofa man, mycel nydþearf þæt ðu
on ælcne timan wið deofles lare wær sy.
 53. And þæt þu þas drihtenlican tide georne geþence mid
þinre cyricsocne and mid þinum gebedum, and mid þinum fæstene, and mid
þinre ælmessylene and mid þinum Pater nostræ oft and gelome.
 57. And beorhðe georne wið ealle unnytlice þing and wið
ealle idelnessa, and geearnaðe to Gode ælmihtigum þæt ðu to him
cuman mote and mid him wununge habban and mid eallum his halgum, on ealra
worulda woruld a butan ende, Amen.

END_TEXT
START_TEXT

HomM 11 (ScraggVerc 14)
B3.5.11.
Larspell to swylcere tide swa man wile. Men ða leofestan þis synt halige dagas 7 gastlice 7 ussum sawlum læcedomlice: Scragg 1992, 239-46.



 0. Larspel to swylcere tide swa man wile.
 1. Men ða leofestan, þis synt halige dagas & gastlice &
ussum sawlum læcedomlice, & we micle nydþearfe habbað þæt we
ðæt geornlice geþencen & gemynen, þa hwile þe we þære tide
benigen þe us nu gyt God for his mildheortnesse gerymed hafað, þæt we
ða halgan Godes æwe & þa godspellican lare in urum mode lufien &
on urum þeawum begangen, þe he sylfa lærde þa hwile þe he licumlice
on worlde wæs mid mannum, & þæt we ne læten þas hwilendlican
þing & þas feallendlican þysse worulde ure mod beswican þurh
deofles facen & his leasunga.
 9. Be ðam us trymede & lærde se apostol sanctus Petrus
& ðus cwæð: <foreign>Sobrii estote</foreign>.
 10. Bioð ge, cwæð he, gestæðige on eowrum life, &
symle on Godes willan & on godum weorcum wæccende, for ðam þe eower
se wiðerwearda feond þæt is dioful, he gæð swa reðe swa swa
þeotende leo ymb ælcne mannan, & seceþ hwæne he mid synnum
besmitan mæge & þurh ðæt on ecre forwyrde gebringan.
 14. Þam we þanne magon, gif we anrædlice onginnan willað,
ðurh halige dæda & þurh fæsten & þurh ælmessan
wiðstandan, & ealle his ða ætrenan myht þurh Godes fultum gebrecan
& gebigan.
 17. Ðurh diofles facen & þurh his inwit we wurdon on
fyrmðe beswicene, and for Adames gewyrhtum we wæron of ðam eadilican
setle/ neorxnawanges gefean ut ascofene & on þas wræc sende þysse
worulde þe we nu on lyfiað.
 20. For ðan we nabbað her nanne fæstlicne staðol ne
langsumne eðel, ac we gelomlice gehyrað & dæghwamlice geseoð to
hwan se eorðlica dæl & sio mennisce gecynd wiorðan sceal.
 23. Cwæð se apostol be ðan, sanctus Paulus: <foreign>Dum sumus in
corpore peregrinamur a domino</foreign>.
 24. Swa lange swa we bioð on þyssum deadlicum life & on
þyssum menniscan gecynde, swa lange we bioð elðeodige fram ussum
dryhtne.
 26. Hwæt is ðis deadlice lif elcor nymðe hit is se weg
þe we sculon on faran æghwylc man to swa hwæðerum swa he sylfa
þurh his gewyrhtum sie gedemed & þurh his agene dæde geearnað,
swa to ecum life & to ecum gefean, swa to ecum deaðe & to ecre
forwyrde/.
 30. Uton we þonne geþencan hu dysiglic þæt sie þæt
se/ man onginne on hwylcne siðfæt feran & ful werig on þam wege
sie/ & þonne nelle þæt se siðfæt & se weg æfre geendede
sien/.
 33. Swa þonne bið ful earmlic þæt se man on þysse
worulde/ swince ymb ðas hwilendlican þing þe he geare wat þæt he
forlaetan sceal, & nele ymb ðæt swincan þæt he his sawle
geearnie/ ece lif & ece reste æfter þysse worulde.
 36. Cwæð se æðela lareow sanctus Paulus: þurh
manigfeald gewinn & earfoðnessa we sculon geearnigan þæt we moton
becuman on Godes rice.
 38. For þan æghwylc þara manna þe for his naman þæt
wile, þæt he arfæstlice mid dryhtne ricsige on heofena rices gefean, he
þonne æghwylce ehtnesse & earfoðnesse mid geþylde abere.
 41. Swa we þanne nu, þurh missenlico god & þurh
mænigfeald gastlic gewin, dryhtne fultumendum, we sculon tilian þæt we
to þam ecan gefean becuman moton, þær bið ælc man to his yldrum
hlytmed/ and to his neahfealdum freondum.
 45. Nænig man oðerne æfter deaðe getreowlice onlysan
mæg, gif he sylf ær her on worlde his sawle hælo agymeleasað.
 46. Bið sio geworhte freondræden & seo geþingde micele
selre þænne þe se man unne þæt him oðer man æfter do, þæt
he hit do sylf for hine þa hwile þe he lybbe.
 49. Bið þæt æghwylcum men micele selre & wislicre
þæt he hine gehealde on his freodome gesundne & unfæcne, þeah
þe he his freondspedum treowige, þænne he scyle æfter þam bendum
þæs freodomes ceapian.
 52. Bið him eac uncuð hwæðer he ðonne begitan mæge
þæs he ær benohte.
 54. Nu we geseoð, men þa leofestan, þæt þeos andwearde
world is gewitendu & feallendu.
 55. For ðan us gedafenað þæt we ne lætan þissa
hwilendlicra þinga ure mod gebindan & gebysegian, þæt we ne
forlæten urne þone ecan eðel þe we on frymðe to gesceapene
wæron.
 58. Cwæð se snottra Saleman be ðan: <foreign>Quodcumque potest manus
tua facere</foreign>.
 59. Gehyrest ðu, man, cwæð he, swa hwæt godes swa þin
hand/ wyrcan mæge & þin mægen to þan gelustfullian wille, do ðu
þæt anrædlice, for ðan þe ne bið næniges wiorces fyrst ne
nænig riht ne nænig wisdom mid helwarum.
 62. Men þa leofestan, we nyton hwylce dæge oþðe on hwylce
tid se deaþ cymeð, se ðe æghwylcne man gesecan sceal, ge heanne ge
ricne, & þonne syððan bið sio hreownes & þæra teara
mægen unwæstmberende.
 65. For ðan us is selest ær ðam deaþe þæt we onginnan
þisse forgifenan tide brucan, & we dæghwamlice ure gebeda Gode
ælmihtigum onsendan & ure onsægdnesse his lichaman & his
þæs/ halgan blodes.
 68. Sio onsægdnes þonne soðlice þa sawle fram ecum witum
alyseð & gehæleð, seo ðe us þurh ða getacnunga & þurh
þæt halige geryne onhyreð þone ðeaþ þæs ancennedan Godes
suna, þeah þe he fram deaþe arise æfter þam þe he for ealles
mancynnes hælo deaþ þrowode & on heofenas eft up astah, þær he
siððan a undeadlice ricsode on ecnesse þurh eallra worlda world.
 74. Hwæðere he bið eft for us on þam halgan geryne,
þær his lichama & his þæt halige blod dæled bið on þara
geleaffulra manna hiortan, æghwylcum to hæle & to wedde eces lifes
þara þe him clæne & rihtlice onfegð.
 77. Magon we þonne gehycgan hu mycel & hu diorwyrþe sio
onsægdnes bið, þonne we for ura synna onlysnesse onhyrigaþ þa
þrowunga & þane deaþ þæs ecan & þæs undeadlican
cyninges on heofenum.
 80. Hwylc geleaffullra manna is þæt þæs ænigne tweon
an his mode hæbbe, þæt heofon ontyned sie to ðære stemne þæs
sacerdes on þa tid þære halgan onsægdnesse, & þætte
ðær engla þreatas ætstodon on ðam geryne usses dryhtnes hælendes
Cristes, & þæt ða hiehstan bioð to þyssum niðerlicum
gesceapene & þa heofenlican to þyssum eordlicum geþeodde.
 86. Habbað we þonne, men þa leofestan, micle nydþearfe
þæt we þas þing begangen & ure ingeþohtas geondsmeagen, &
þæt we þurh forhæfdnesse lichomlicra lusta & þurh mænigfeald
god & gæstlic gewin ure sawle & ure lichaman gemedemigen &
geclænsien/.
 89. We ðe þæt geryne þære dryhtenlican þrowunge
mærsigað, we þæt sculon onhyrigan on us sylfum þæt we doð.
 91. Þonne bið sio sægdnes soðlice Gode andfenge gif we us
selfe ærest Gode ælmyhtigum onsecgan willað.
 93. Is us þonne eac mycel niedþearf æfter þære tide
þæs gebedes on swa myclum swa we fyrmest mægen, þæt we tiligen
þæt we Gode ælmyhtegum ure mod on þam rihte onrædlice gehealden,
þe læs us sio idle blis þysse worlde ure mod beswice & acyrre fram
þam godcundan rihte, & hit þæt gastlice mægen forlæte &
agymeleasie.
 99. Swylce us is eac to geþencanne & to witanne þæt se
man gedafenlice & rihtlice his synna forgifnesse biddeð & wilnað to
ælmihtegum Gode se ðe her for Godes lufan ælætan & forgifan
wille swylce æbylgðe swylce him hwa on worlde wið gewyrceð.
 102. Ne bið sio ure ben & sio ure onsægdnes Gode andfengu
nymþe sio heorte sie clæne fram ælcum niðe & fram ælcere
wrohte & unsybbe, swa he sylfa, drihten, be ðam cwæð: <foreign>Si offers
munus tuum ad altare</foreign>.
 105. þu, man, cwæð he, gif ðu þin lac to ðam wiofode
bringe & þu þær gemyne þæt þin broðor hwylcne hete oðþe
hwylce unsybbe wið þe hæbbe, forlæt ðu þær þin lac beforan
þam wiofode & gang ærest & geþinga wið hine, & cum eft to
ðam wiofode þæt ðu ðin lac & þine onsægdnesse Gode agife.
 110. Magon we þonne, men ða leofestan, on þam wordum ongitan
hu micel & hu hefig sio syn is þære æfeste & þære
unsybbe.
 111. Nu we gehyrað þætte mæstra æghwylc syn mæg
bion þurh andetnesse & bote geclænsod nymþe unsybbe ane.
 113. For þære bið sio ure onsægdnes Gode uncweme &
unfenge, & us nænig god ne genihtsumað, nymþe we sybbe & lufe be
us tweonum healden.
 115. Þeah þe se man sie on oðrum lande feor fram us, we
sculon mid ure mode him to gan, þæt we mid eaðmodre heortan & mid
godum/ willan him gecweman willen & wið hine geþinggean.
 118. Gif ðanne soðlice ure scippend, ælmihtig God, ure
heortan & ure mod þus gesetted ongit, þonne beoð him ure gebeda &
ure lac andfengu, & he mildheortlice ure synna forlæteð &
forgifeð.
 121. Be þam he sylf þæt bigspel sæde his þegnum;
sæde þæt sum man wære, se man sceolde his hlaforde <foreign>xm</foreign> scillinga.
 122. Þa hæfde he on his mode micele earfeðnessa & hreowe
þæt he ðone borg astandan ne meahte, & wende þæt he ða speda
næfde.
 124. Þa arode him se hlaford, & him forgeaf eal ðæt feoh
þe he him sceolde.
 125. Þa wæs oðer man þæs mannes efenheafda, þætte
him sceolde an hund peninga.
 126. Þa nolde he ðæs borges nænne dæl alætan.
 127. Mid þy ðe ðæt geascode se ðe hira bega hlaford
wæs, þæt he nane liðe þam his efenheafdan gedon wolde, þa het he
hine æghwylcne scilling agifan þæs þe he him ær forgifen
hæfde.
 130. On þam wordum us is cuðlice gesæd, gif we nellað of
ure heortan ða inccan alætan ðam mannum þe wið us agyltað,
þæt se hlaford, se hiofenlica cyning se ðe ofer ealle gesceafta ece
ricsaþ, swiðe rihtwislice on þam egesfullan dome ealle ure dæda
aseceð, ge ða læssan ge þa maran, þe we wendon þæt us ær
her on worlde þurh hreowe & þurh ure geearnunga forgifene wæron.
 136. Uton þonne, men þa leofestan, geþencan þane fyrst
þisse forgifenan tide, nu us læreð & myndgað, & ure
gehwyrfednesse bideð, se ilca se ðe is ure dema.
 138. Hreowsian we mid tearum þa heardnesse ures modes & ura
synna.
 139. Þis andwearde lif is hræd & gewitende & swiðe
gewinful, & mid manigfealdum costungum þeos mennisce drohtung is gedrefed
ofer ealle eorðan.
 141. For ðan us ðonne, men ða leofestan, micel nydþearf to
ðam gebiddeð & myndgað þæt we mid ealle mode & mid ealle
mægene þæder efsten þær ðæt undeadlice lif is & se eca
gefea eallum soðfæstum genihtsumað, þæt is on heofenum, þær ne
bið nænig unrotnes ne nænig sar ne nænig wiðerweardnes gemeted,
ac þær bið ece syb & singal blis & mara gefea þonne hit
æniges mannes muð asecgan mæge oððe cunne.
 147. Gif we to þisse eadignesse becuman willen, utan we þonne
þa deaðberendan uncysta us fram ascufan, ærest oferhida &
unrihtgitsunga, æfste & tælnesse & mæne aðas, & eal
synna cyn ðe dioful bereð & saweð on þara synfulra mod þe him
hyran willað.
 152. Uton þonne nu gelyfan, men ða leofestan, on þæt
godcunde riht & on þæt gastlice mægen þa þe ure sawle
gebyldað & afrefriað on þam egesfullan dome.
 154. Men ða leofestan, utan him sendan þa halgan & þa
wynsuman lac, ærest þone rihtan geleafan & þa soðan lufan Godes
& manna, & eaðmodnesse & geþyld & rihtwisnesse &
soðfæstnesse & mildheortnesse & hyrsumnesse & æghwylce
godnesse & manþwærnesse.
 157. Þis sindon Gode þa gecweman & þa þancwiorþan
lac.
 158. Nals þehhwæðere þe him sie ænig þearf ure gife,
ne he naht elles fram us ne seceð nymþe ure sawle hælo, & þæt
we us sylfe to þam gemedemigen & geclænsien þæt we þæs
wyrðe syn þæt he us sylle his þæt heofenlice rice.
 163. Gedafenað us eac, men ða leofestan, nu us ure dryhten,
ælmihtig God, swylcere weorðmynde onmunde, þæt we us ne læten
þis medmicele gewin þisse worlde a lang þyncan & to unyðe.
 165. For þan us mycel nydþearf myndgað þæt we singallice
þyder þencen þær þæt ece lif & þæt undeadlice is, &
eac swylce þæt we geþencen hwylce gemete we þæt begiten &
gearnian sculon, nu we gehyrað & geare witon þætte æghwylc man
sceal swylcum edleane onfon swa he ær her on worlde geearnað.
 170. Uton for þan nu don swa us halige bec myndgiað &
lærað.
 171. Staðelian we þa dryhtenlican beboda on urum mode &
þa dæghwamlican mid dædum fullian, on þam þe we fyrmest magon, to
þan, þonne se micela dæg cume þæs toweardan domes & eallum
menniscum cynne bið demed be hira sylfra gewyrhtum & geearnungum,
þæt we þænne ne ðurfon mid dioflum & mid þam synfullum mannum
bion, on ða ecan witu & on þa ecan forwyrd gescyrede.
 176. Ac þæt we moton gefeonde faran mid urum dryhtne & mid
his englum & mid eallum Godes halgum on þone heofenlican eðel, &
þæs siððan brucan on ecnesse, amen.

END_TEXT
START_TEXT

HomM 12 (KerVitD 7)
B3.5.12.
Leofan men understandað þæt hit is swiðe micel riht: Ker 1957, 471.



 1. Leofan men, understandað þæt hit is swiðe micel riht
þæt ælces hades man ðam lif lybbe ðe his had gebyrað.

END_TEXT
START_TEXT

HomM 13 (ScraggVerc 21)
B3.5.13.
Men ða leofestan us ys mycel þearf þæt we god lufien: Scragg 1992, 351-62.



 1. Men ða leofestan, us ys mycel þearf þæt we God lufien
of eallre heortan & of eallre sawle & of eallum mægene; &
syððan ure þa nehstan, þæt syndon ealle cristene menn, utan hie
lufian eall swa us sylfe.
 4. Soðlice dryhten ælmihtig þe eallu þing gesceop ys ure
lif & ure hælo & ure hiht, & he is ure gefea & he ys ure
strengð & he ys ure frofer & he ys ure alysendnes & he ys ure
gescyldnes & he ys ure onlihting, & he byð on þære toweardan
worulde ure wuldor & ure bliss & ure sybb & ure yrfeweardnes &
ure ecnes & ure leoht & ure beorhtnes & ure wlite & ure ece
rest.
 10. Uton, men þa leofestan, georne leornian eadmodnesse þurh
þa we magon Gode genealæcan, & uton us geeadmedan beforan Gode
þæt Godes mægen on us geardige, & uton onsceonian ofermodignesse,
forþanþe hit awriten ys on halgum gewritum þæt God symle þam
ofermodigum wiðstent, & he sylð þam eaðmodum gyfe.
 14. & warnien þa rican þysse worulde þone cwide þe be
him awriten ys, þæt þa rican swa mycle maran witu þoliað on
þære toweardan worulde gif hie Godes willan her on worulde ne wyrcað swa
mycle maran genihtsumnesse woruldgestreona her for þa þearfan habað.
 18. & warnige ure gehwylc hine & georne nu ongyte gehwylc
ure hwæt be ðam earmum synfullum ys on Cristes bocum awriten & be
ðam ofermodigum & be ðam gytserum & be ðam yfeldemum and be ðam
unrihthæmerum & be ðam arleasum and be ðam gedweolenum & be
ðam forligergendrum and be ðam leasfyrhtum & be ðam facenfullum &
be ðam andigum & be ðam þe yfel ongean yfel agyldað & be ðam
þe þearfum ænige teonan gedoð.
 25. Butan hie ær hiera endedæge to Gode gecyrron, butan tweon
æfter hyra geononsiðe hie to helle witum beoð gelædde, & þær
þonne on ecnesse sceolon mid deoflum witu þa grimmestan & þa
egesfullan þe unasecgendlice syndon þolian.
 29. Men ða leofestan, hwæt fromaþ ænigum menn þæt he
fæste & þæt he hyne forhæbbe fram flæsce & fram wine
& fram oðerum myssenlicum ægþer ge ætum ge wætum butan we
swican willan & us fram leahtrum & fram synnum þe bett forhæbben
& gehealden?
 32. Uton us æt Gode þa mihta biddan.
 33. & mænig ys on eorðan we witon, men þa leofestan, swa
earm þæt he wat lyt hwæt he oðerum sylle, þonne he him sylfum
næfð butan lytel to donne.
 35. & hitt ys þeahhwæðere awriten on Cristes bocum hu he
sylf her on worulde lærde & sæde be ðære ælmessylene, &
cwæð ðus: brec þinne hlaf þam þearfgendum, & on þin hus
gelæd þa wædligendan & þa widscriðolan.
 38. Ealle he tosomne gecigde, ge þone eadigran ge þone
earmeran, þæt we ealle sceolon ælmessan syllan gelome, ge earm ge
eadig, ælc be his mihtum, & sæde eac þæt man mid wæterdrinces
sylene mihte him mycele ælmessan gedon se ðe wolde ænigum men gesyllan
þone rumgyfulan drinc gyf he hys beðorfte.
 43. & symle we sceolon biddan Godes mildheortnesse mid
ormættre geomrunge & mid syngalum gebedum & mid rumgyfullum
ælmessylenum & þæt he us ura synna forgyfenessa do.
 45. & uton a amang oðerum godum worcum ælmyssan don, for
ðam seo ælmessylen alyst þone synfullan mann fram synnum & fram
deaðe.
 48. Men þa leofestan, uton efestan & uton gan þurh Godes
wegas.
 49. Þæt synt soðlice Godes wegas: riht geleafa & gewiss
hiht & fulfremed soð lufu & þurhwunung on godum dædum &
godnes & anrædnes & geþyld & liðnes & sybb &
hyrsumnes & langsumnes & halig ymbhidignes & modes bigeng on
haligum smeaungum & clænnes & mildheortnes & rihtwisnes &
dryhtnes ege & lufu godcundra þinga & forhogung hwilwendys wuldres
& gelustfullung þæs heofonlican eðles, on ðam beoð heofonlice
god ða God gegearwað þam þe hine her on worulde lufiað & his
willan wyrcað oð hira endedæg.
 57. Men ða leofestan, uton us nu ymbscrydan & gefrætuwian
mid godum weorcum & mid mægenum urum sawlum on þyssum andweardan life,
þy læs we beon on þam toweardan dome fram Gode & fram eallum his
haligum werede aworpene, & deoflum betæhte & besencede on helle
witum.
 61. Þæt fyrmeste mægen þære sawle ys þæt we
lufien urne ecan God of eallre ure heortan & of eallre sawle & of
eallum mægene, & þæt we hatien ealle þa þing þe he ne
lufað.
 63. Þonne ys þæt oðer mægen þære sawle þæt
man fylige geþylde & forbuge ælc unriht yrre.
 65. Þonne ys þæt þridde mægen þære sawle þæt
man gehealde clænnesse ægðer ge lichoman ge sawle & forfleo ælce
unclænnesse.
 67. Þonne ys þæt feorðe mægen þære sawle þæt
man forhycge idelwuldor & forseo ealle gewitendlicu þing.
 68. Þonne is þæt fifte mægen þære sawle þæt man
bega eaðmodnesse & onscunige ofermodignesse.
 70. Þæt syxte mægen þære sawle ys þæt man lufie
soðfæstnesse & forfleo ælce leasunga.
 71. Þæt seofoðe mægen þære sawle ys þæt se man
hine forhæbbe fram yrre & fram hatheortnesse.
 72. Þæt eahtoðe mægen ys þære sawle þæt man
lufie sybbe & onsceonige hatunge.
 74. Þæt nigoðe mægen þære sawle is þæt man
forbuge ælce disignesse & lufie godcundne wisdom.
 75. Þæt teoðe mægen þære sawle ys þæt man aweg
aweorpe of ðam mode ealne þone yflan lust þæs lichaman flæsces.
 77. Þæt endlyfte mægen þære sawle ys þæt man
forhycge gytsunge & genime wilsume þearflicnesse.
 78. Ðonne ys þæt twelfte mægen þære sawle þæt
man hæbbe Godes soðan lufe & ure nehstena, & na þæt an
þæt we lufien þa þe ure frynd synt for Gode, ac eac þæt we for
Godes lufe & for his ege lufien þa ðe ure fynd syndon for þysse
worulde.
 82. Ðys synt þa twelf mægenu.
 82. Of ðam beoð ymbscridde eallra rihtwisra manna sawla on
domes dæge, & of þam hie scinað beforan Godes gesyhðe.
 84. Men ða leofestan, þas mægenu we magon begytan gyf we
toforan asettaþ ða heofonlican þing eallum eorðlicum þingum.
 87. Uton eac geþencan georne, men ða leofestan, mid arfæstum
& mid wellwillendum mode hu dryhten ælmihtig þurh eaðmodnesse hyne
sylfne for ure þearfe to men gehywode on þyssum middangearde þurh ða
eadigan fæmnan Marian buta ælces weres gemanan, & hu he deað for
us onfeng, & hu he us alysde fram deoflum & fram helle witum mid his
deorwyrðan blode, & hu he nyðer stah to hellwarum & us alysde of
gomum þæs ecan deaðes, & hu he ðone deofol on helle mid his
wæggesiðum ofþrihte.
 94. & na þæt an þæt he us þanon alysde, men ða
leofestan, ac eac swylce he us behet þa ecan meda þæs heofonlican
rices.
 96. Uton efstan nu þæt we magon him gewrixl agyldan on swa
myclum swa he us gefultumian wille ongean ealle þa god þe he us forgifen
hæfð.
 98. Uton ne agildan yfel ongean his god, ac on swa myclum swa we
magon uton hycgan þæt we getreowlice him hyrsumien swa his willa sie.
 100. Uton bringan & offrian dryhtne, urum alysende, halige lac,
æryst þæt we gehealdon on him rihtne geleafan & gewissne hiht &
fulfremede soðe lufe & eaðmodnesse & wellwillendnesse &
geþwærnesse & gehealdsumnesse & forhæfdnesse & geþyld
& gemetfæstnesse & eaðmode mod & heriendlice þeawas for Gode
& for worulde.
 105. Ðas gifa & þas lac syndon þancwyrðe & well
gecweme urum dryhtne, & witodlice gif hie beoð him brohte fram us, hie us
myclum fromiað.
 107. Ðig we eow biddað & myndgiað & eac halsiað
þurh þone þe us alysde ealle mid his ðam deorwyrðan blode þæt we
gehealden ealle ðas foresædan þing on urum mode of eallum urum mihtum.
 109. & uton ealle geornlicor be urra sawla hælo geþencan
þonne we ær þyssum dydon, & na to þæs hwon ne forgiten we
Cristes sylfes bebod þurh þæt he us behet heofona ricu, þus
cweðende: beoð mildheorte swa swa eower fæder ys mildheort.
 113. & eft he cwæð: eadige beoð þa mildheortan,
forðamþe hie begytaþ mildheortnesse.
 114. & eft he cwæð: eadige beoð þa clænheortan,
forðamþe hie geseoð God.
 116. Witodlice we cumað orsorge on domes dæge toforan Cristes
þrymsetle, & beoð rihtwise þonne on ecum gemynde.
 117. & we beoð fram him forð gecigede to þam heofonlican
gebeorscipe mid þam mærum heahfæderum Abrahame & Isace & Iacobe
& eallum haligum werude.
 120. He us gegearwað þa heofonlican for ðam eorðlicum &
þa ecan þing for þam hwilendlicum þingum þysse worulde, gif we
ælmyssan don willað on urum life, & gif we dædbote don willaþ
urra misfenga, & gif we þa hingriendan fedaþ & him drinc
gesyllað, & gif we þa nacodan be urum mihtum scrydað, & gif we
þa elðeodigan onfoð þonne hie ure beðurfen.
 126. Men þa leofestan, we sceolon ongytan gleawlice on urum mode
þæt God gesceop þone fyrmystan mann Adam of eorðan lame þurh his
agene mihta, & we syððan fram him comon.
 128. Þi we syndon deadlice men & to duste sceolon on worulde
wyrðan, wyrmum to æte, & of eorðan sceolon eft arisan on domes
dæge, & dryhtne sylfum eall ætywan þæt we ær dydon.
 131. Beoð þonne mid urum sawlum symle ece earme oððe
eadige, swa hwæðer swa we her on worulde ær urum endedæge
geearniað.
 133. Nu we sculon efestan gif we a willað þone uplican eðel
secan & urum sawlum gebeorgan.
 134. We sceolon symle herian heofones God, se us healdeð a wið
feonda gehwæne, gif we hine soðfæstlice mid eaðmettum ealling
lufiað.
 136. Witudlice he sylð þam ece blisse, earmum ge eadigum, þe
hyt geearniað.
 137. Þi we eow lærað þæt ge eow wið unrihthæmed
georne beorgen, & ge scyldað eow wið þa bealewan synne & wendað
eow to beteran cræfte, oferhygde fleoð & unnytt word, æfste &
andan, for ðan seo oferhygednesse ys for Gode & for worulde eallra
cræfta wyrst.
 141. Þurh oferhygednesse englas wurdon iu forsceapene to deoflum
& bescofene eac on helle grund, þær hie sceolon on worulda woruld witu
þolian, forðamþe hie forhogedon heofona wealdend & sigora syllend,
& him sylfum þær rice mynton.
 145. Ac him se ræd ne geþah, ac se stiðmoda cyning, dryhten
ælmihtig, awearp of ðam setle þone modigan feond & of ðam wuldre
eac þæs heofonlican rices ealle þa þe mid him æt ðam ræde
wæron.
 147. Hie wiston þe geornor, witum besette on þære byrnendan
helle, wið hwæne hie winnan ongunnon.
 149. Ac uton beon eaðmode & ælmesgeorne & wise on
wordum & on dædum eac, & uton bliðum mode on haligum hige
wæccan lufian & gebedum fylgian on þisse hwilwendan tide oftust þeah
symle þær we ænlype beon.
 152. Forþan þæt halige gebed & seo hluttre lufu Godes
ælmihtiges & seo ælmessylen þe man for Gode gedeð & eac
oðera feala godra weorca geglengaþ & gebringað þa soðfæstan
sawla on blisse & on wuldre on þære uplican eadignesse on þam
ytemestan dæge þysses woruldrices, þe dryhten on demeð æghwylcum
menn be his gewyrhtum.
 158. Men þa leofestan, þæt ðe we geræd habbað &
geleornod on haligum bocum se ytemesta dæg þysse worulde byð swiðe
egesfullic & ondrysenlic eallum gesceaftum.
 160. On þam dæge þa hleoðriendan liggeas forbærnað
þone blodgemengdan middangeard & þonne þe nu ys on myclum gylpe &
on unnyttre gesyhðe goldes & seolfres & godewebbes &
woggestreona, ac we synt nu þam gelicost fortruwode þe he us na tocume.
 164. On ðam dæge þæs myclan domes, gewit sunnan leoht
& monan leoht & þa leoht eallra tungla.
 165. On ðam dæge dryhtnes rod byð blode flowende betweox
wolcnum, & on ðam dæge byð dryhtnes onsyn swiðe egeslicu &
ondrysenlicu, on þam hiwe þe he wæs þa hine Iudeas swungon &
ahengon & hyra spatlum him on spiwon.
 168. On þam dæge þa synfullan heofað & wepað,
forðan þe hie ær noldan hyra synna betan, ac hie þonne sceolon sarie
aswæman & on susle afeallan.
 171. On ðam dæge, feower englas blawað feower byman on
feower healfa þysses middangeardes & þonne ealle arisaþ, swa hwæt
swa eorðe forswealh & fyr forbærnde & sæ besencte & wildeor
fræton & fugelas tobæron, eall þæt on ðam dæge arist.
 174. On ðam dæge sitt ure dryhten on his myclan
megenþrymme & his ansyne ætyweð, & þonne Iudeas magon
geseon þone þe hie ær ahengon & cwealdon.
 176. & se soðfæsta dema ðonne demeð eallra manna
gehwylcum be his agenum gewyrhtum.
 178. Hwæt la, þæt ys ofer eallu þing to smeagenne
þæt þa earman fyrenfullan sceolon sarie aswæman fram ansyne ures
dryhtnes & fram his haligra & fram þam wuldre heofona rices, &
þanon gewiton on þa tregan þære ecan helle.
 181. Eala þæt menn him eallinga ne ondrædað hu ða
deoflu him onstælað ealle þa unrihtan weorc þe her geworht beoð
beforan þære menegeo þæs myclan domes.
 183. Eala hwæt, men him ne ondrædað þone deofol Antecrist
mid helle witum & his yrmðum & his ðam sarum suslum þe him beoð
to edleane hyra fyrena agolden.
 185. Eala hwæt, we us ne ondrædað þone toweardan ege
þæs domes dæges, se ys yrmðe dæg & earfoðnessa dæg &
unrotnesse dæg & cyrmes dæg & wanunge dæg & sares dæg
& sorge dæg & se þystra dæg.
 188. On ðam dæge us byð ætywed se gesewena heofon &
engla þrym & eallwihtna hryre & eorðan forwyrd, treowleasra gewinn
& tungla gefeall, þunorrada cyrm & se ðystra storm, & þara
liga gebrasl & þa grangendan gesceafta & þara gasta gefeoht &
seo grimme gesyhð & þa godcundan mihta & se hata scur &
hellwarena dream & þara bymena sang & se brada bryne & se bitera
dæg & se micla cwyld & þara manna dream & seo sarie sorh &
þara sawla gedal & se deaðberenda draca & deofla forwyrd & se
nearwa seað & se swearta deað & se byrnenda grund & se blodiga
stream & seo mycle fyrhto þara feonda & se fyrena ren, hæðenra
granung & hyra heriga fyll, heofonwarena menigeo & hyra hlafordes
miht, & þæt mycele gemot & seo reðe rod & se rihta dom &
þara feonda gestal & þa blacan andwlitan & þa bifiendan word
& þara folca wop & se scamienda here & seo byrnende hell &
þara wyrma gryre.
 202. On þam dæge us byð ælc þylic egesa ætywed.
 202. Þær þa fyrenfullan þonne mihton gewiscean þæt
hie næfre næron acennede fram hira fæderum & modrum, oððe
ælc hyra to dumbum nytenum gewurdon.
 205. Hwæt, him þonne þæt wære leofre þonne eall
middangeard mid þam gestreonum þe heofon behwylfeð!
 207. La hwæt, we us ne ondrædað þæt we dæghwamlice
geseoð beforan urum eagun ure neahstan sweltan, & þonne þam lichoman
byþ ladlic leger gegyred, innan þære cealdan eorðan gebrosnad, &
þæt læne lic gerotaþ to fulnesse, & þam wælslitendum wyrmum
to æte.
 211. Hwæt, þæt bið þonne sarlic sar & earmlic gedal
þæs lichoman & þære sawle, gif þonne se earma innera mann,
þæt is seo werie sawl þe her forwyrht byð & agymeleasudu Godes
beboda, þæt heo þonne æfter þam gedale aslidan sceolde on þa ecan
helle witu, & þær mid deoflum drohtnian on morðre & on mane, on
susle & on sare, on wean & on wyrmum, betweox deadum & deoflum, on
bryne & on biternesse, & on fulnesse & on eallum þam witum þe
deoflum/ wæs geearwod fram þære þe hie onforwurdon & hie sylfe
geearnodon.
 219. Ac uton beon gemyndige urra sawla þearfa, & uton wyrcan
god on þam þe we þurhteon magon, & uto forlætan morðor & man
& oferhigdo & æfsta & idelne gylp & unrihtwisnessa &
unrihthæmedo, ærætas & ealugalnessa, disignessa & gifernessa,
gytsunga & leasunga, liccettunga & talnessa, niðas &
nearuþancas & gedwollcræftas & twyspræcnessa & ealle þa
þeawas þe deoflu on him astealdon.
 224. & uton lufian urne dryhten mid eallum mode & mid
eallum mægene & mid eallre heortan hyldo & mid eallre
soðfæstnesse.
 226. & uton lufian ure neahstan, þæt syndon ealle cristene
menn, swa swa us sylfe.
 227. & uton beon mildheorte earmum mannum & elþeodigum
& untrumum, þæt us ure dryhten þurh þæt milde wyrðe.
 229. & þeah ure hwylc wið oðerne agylte, oððe on
worde oððe o worce, forbere he him bliðlice & forgyfe on þysse
halgan tide, þe læs him þæt yrre God witnie.
 231. & uto ne georwenan us þeah we þearle wið God
ælmihtigne agylt hæbben, ac uton ælcum timan his ara & his miltsa
us georne biddan.
 233. & uton a his willan wyrcan, & uton beon soðfæste
& mildheorte & rummode & rihtwise & ælmesgeorne &
clænheorte & fremfulle & godfyrhte & gesybbsume &
geþwære & geþyldige & eaðmode & þeawfæste &
gehyrsume, ure ælc oðrum on godum þingum.
 237. & uton habban us symle soðe lufe betweonan, & uton
efstan to ðam heofonlican rice & hit geearnian on urum life, þa hwile
þe we her beon moton.
 239. Þær is leoht ealles leohtes, þær is se eca gefea,
þær is seo ece torhtnes eallra engla, þær is seo swete lufu eallra
haligra, þær is wyrðment & ece blis butan ælcum ende, þær
is smyltnes butan genipe, þær ys gefea butan unrotnesse, þær is leoht
butan þysstrum, þær is lif butan deaðe, þær is geoguð butan
ylde, & þær is wlite butan awendednesse, & þæs ys wundorlic
beorhtnes leohtre þonne þære sunnan beorhtnes, & þær ys
ecnes symle wuniende & rice butan ende, on þam synt engla weredu &
rihtwisra togelaðung þær symle wuniendra, þær hie næfre leofe ne
totwæmaþ, ne laðe ne gesamniað, ne næfre dæg ne cymeð æfter
dæge ne niht æfter nihte.
 249. Þær wuniaþ þa haligan menn him sylfe & rihtwise
& þa unwemman & þa godan & þa geþwearan & þa
gecorenan & þa fulfremedan & þa byliwyttan & þa mildheortan
& þa geþyldigan & þa rihtwisan deman & þa gesybsuman &
þa eaðmodan & þa facenleasan.
 253. Þær heriaþ englas & heahenglas þone ecan dryhten,
þone arwurðiað witigan & Petrus & Paulus & ealle haligan,
forþamþe he is ece dryhten & gefyllednes & fulfremednes eallra
haligra, se leofað & rixaþ mid fæder & mid suna & mid ðam
haligan gaste on wuldre & on wyrðmynde aa butan ende on ecnesse.

END_TEXT
START_TEXT

HomM 14.1 (Healey)
B3.5.14.1.
Men ða leofestan we geleornodon on godcundum gewritum þæt [...] æghwylces monnes sawul: Healey 1973, 294-6.



 1. Men ða leofestan, we geleornodon on godcundum gewritum
þæt æghwylces monnes sawul, æfter þisse weorulde, scyl gesecan
eft dane lichaman and þissum wordum ærest þus sprecaþ and cweð
þæs synfullan monnes sawle, gihyrstu, earma senfulla lichoma?
 6. Ic cyrre to ðe to ðan þæt ic ðe werge and þine
ungeleafulnesse ðe gesecge.
 8. Forhwon, earma lichoma, lufodesðu þone feond, ðæt
wæs se diofol?
 9. Forhwon lyfdest ðu þæm ðe þe forlærde þurh
synnelustas?
 10. And forhwon earma lichoma, noldest þu gelyfan in þam
alysende Gode ælmihtigum, se for ðinum ðingum manigfeald wite
þrowode?
 13. God gefæste <foreign>XXXX</foreign> dages tosomne, and æfter ðam
fæstene he self wæs rode gefæstnod his fet and his hand ge
næglum, and ðurh he us wolde of hylle.

END_TEXT
START_TEXT

HomM 14.2 (Healey)
B3.5.14.2.
Sawl/ and ðus cweð, gehyrsta, hearda lichoma?: Healey 1973, 324-40.



 1. Sawl and ðus cweð, gehyrstu, hearda lichoma?
 2. Þu ungeleaffulla, sceawa on me to hwylcere susle ðu eart
toweard.
 3. Ic ðe eft onfo, and þu me, and wit ðonne butu sculon beon
birnende in ðæm ecan fyre, and hio þanne gyt þus clypaþ and cweþ,
geherstu, forworhta lichoma?
 6. Forhwan lærde þe deofol to helle, butan þæt þu fela
yfela dydest?
 8. Forhwon noldest ðu, forwordena and eac forwyrhta, geheran ða
godcundan lare þe þe lærdon to Godes rice?
 10. And þu noldest gecerran to him, ac þu earma lichoma, þu
eart deofles hus, forðan ðu deofles willen worhtest, þu wære yrres
hyrde and oferhydig.
 13. Þonne cweþ seo sawl, wa me, forþæm ic þa awirgedan
þinc mid ðe lufode, wa me, forðam ic ða toweardan þingc ne gemunde,
wa me, forðæm þe ic me hellewite ne ondred, wa me, forðam þe ic
heofona rice ne lufode, wa me, forðæm þe ic geþafode ealle ða yfel
þe þu dydest.
 19. Forþon, ic nu for ðinum gewyrhtum eom cwylmed, and for
þinum yfelum dædum, ic eom on hellewite bescofen.
 21. Ic wæs Godes dohter and ængla swistor gescapen, and þu
me hafæst forworht, þæt ic eam deofles bearn and deoflum gelic,
forþon, ic ðe wrege and þe ofercyme mid wærignesse, forþæm þu
me forworhtest and awergedne gedydest.
 26. Þonne, mæn ða leofestan, ungelice sio gode and seo
clæne sawl gret þone lichaman sioððan hio him of alæd biþ, hio
hine eft seceþ, and þanne him þus to cweð, gehyrstu, eadiga lichama,
and þu unsynnig?
 31. Ic com to ðe to þan þæt ic þe hyrige and þine
geselignesse þe secge.
 33. Geherstu, goda lichoma, and þu geleaffulla?
 34. Þu wære godes brytta, forðon ðu Godes willan worhtest,
þu þæt georne beeodest, dagum and neahtum.
 36. Hio ðonne, eft seo gode sawl him þus to cwæð,
geherstu, gesæliga lichoma?
 37. Wel þe, wel þe, forðam þu þinum feonde, deofle, ne
geherdest, se þe wolde forlæran þurh synnelustas.
 40. Ac ðu gyt þe swiðor ongæte and heolde þa godcundan
lare, þa ðe laþedon to þam upplican rice on heofonas.
 42. Hio hine ðanne gyt heræþ, sio clæne sawl, þonne
lichoman, geherstu, gebletsoda lichoma?
 44. Sceawa on me to hwilcum setle þu eart toweard, and þin med
is in me fægere gesionne, þæt þu most simble eces eardes brucan in
blisse.
 48. And hio hine ðonne get greteþ and him to cwyð, wel þe,
goda lichoma, forþam þu me hafast medomne gedon, þæt ic eam mare
manegum siðum þara micelra goda, ne nis æniges mannes muþes gemet,
þæt þæt asecgan mæge, ne næniges mannes mod, þæt hit
aðæncen cunne, hwilce þa gefean earon þe God gegærwod hafað
eallum ðam mannum þe hine her on wurulde lufiað and lufian willað.
 56. Þu eart halig lichoma and wæstm berende, and þu eart
Godes hus, forðæm þe God wunaþ on þam and eardað ðe his bebodu
fylgiaþ and healdaþ, ðu wære þæt scearpuste scyrsex, forþon
ðu cuðest synna þe fram aceorfan.
 61. And hio þonne get cweð, seo sawl, gehersðu, min se
leofesta lichoma?
 63. Ic wæs Godes dohter and ængla swystor, and þu me
hafast gemedemod monegum siþum, and for ðinum gewyrhtum, ic eom in heofona
rice, þær is leoht and ece lif and unaspringenlic gefea, forðon, ic
gelomlice cume to þe mid miclum geleafan and mid sibbe, þæt ic þe
ðancas do and secge, and ic þe bletsie, and þu bist gebletsad mid me, and
ic mid ðe a in ecnesse.
 71. Þanne, mæn ða leofestan, glæwlice us is to ongitanne
þas word ðe mon us mid gretan wile, godes oððe yfeles, uren
ærgewyrhtum.
 74. Eac gehycgen we hwæðerne lareaw we wyllen habban.
 75. God ælmihtig us læreð and laðað to heofona rice.
 76. Diofol us lærað and wile forlæran and eac forlædan
to hellewitum.
 77. God ælmihtig us cigeð to heofona rice.
 78. Deofol us laðað to wite and beswiceþ to deaþe.
 79. God ælmihtig us lærað wæccan and gebedu.
 80. Diofol us lærað slæp and slæcnesse.
 81. God ælmihtig us læraþ fæstan.
 82. Diofol us lærað oferfylle and untidætas.
 83. God ælmihtig us lærað rummodnesse.
 84. Diofol us læraþ gitsunga.
 85. God ælmihtig us lærað clænnesse.
 86. Diofol us læraþ derne geligro.
 87. God ælmihtig us læraþ liþnesse and gefeohtsumnesse.
 88. Diofol us lærað yrre and unrotnesse.
 89. God ælmihtig us lærað eadmodnesse.
 90. Diofol us lærað ofermetto.
 91. God ælmihtig us lærað sibbe and wynsumnesse.
 92. Diofol us lærað unsibbe and wrohte.
 93. Uton we ðonne tilian, mæn ða leofestan, þæt we
þas word on gemynde habban, and in singalum gebedum biddan we Godes
ælmihtiges mildheortnnesse ærest, forþam þas dagas þisse worulde
syndan swiþe mid sare geswæncte and gedrefede.
 99. Ac uton we nu gedon, ðæt we, æfter þisse weorulde,
in helle ece witu þrowian ne ðurfen.
 101. Þæt wæron þa mæn, cwæð se halga man, þe
ðis godspel wrat and sette, þæt ne mæg ægþer geseon fægernes
heofona rices, ne seo grimnes hellewites, ne ða uneadmodnessa from hyra
synnum acerran.
 106. Swa Sanctus Paulus, se apostol, reahte and sæde and þas
word cwæþ, <foreign>usque ad vesperum tempus omnen in sancta</foreign>; þæt gelimpeð
on ðæm nixtum tidum þisse worulde, þæt beoþ þa mæn þe hie
selfe willað herian, and oðer feogan, and onscunian, and beoþ
oferdrinceras, and unrihthæmedfremmeras, and ealra manna eahta him
underðeodeð forleasum tihtlum, and forleasungum nyde genymað, and
þæt get mare yfel bið hiora suna, and hiora dohtra, and hiora mæn
unrihtlice him to æhtum nimað, and hie beoð gitseras Godes and hiora
selfra, and beoþ ahafene on ofermette, and hio bioð yrsiende earmum
mannum.
 119. Ðas ðinc hie doð and þissum gelice, forðam þe hie
ne geðænceþ þane miclan domesdæg.
 121. Þas word Sanctus Paulus sægde and reahte.
 122. Men, þonne magan we on ðisse weorulde oncnawan þi we hie
of bocum magan areccan, forðam cumað gelomlice on ðisse middangearde and
on manna cynn mistlicu and uncuþlicu þingc, ðæt is, þonne uncuþe
adla gelome swænceð æghwæþer ge man ge þa þinc þe hie sculon
big libban.
 128. Forþan, men, us is swiþe mycel nydðearf, þæt we
glæwlice ongiten þas scortnesse þisse worulde and þa ecnesse ðære
toweardan lifes þæt ne bið nefre geændod, ne synfullum ðæt ece
wite, ne ðam soþfæstum þæt ece lif.
 134. Ealla ðas ðinc, men, uton we geornlice geðæncean, and
eal ure lif, and ure þeawas uton we simle to ðam beteran gecyrran, þæt
we þurh ðæt Godes lufan, and mid lichoman clænnesse, and sawle
drefnesse, we us sceawien and geceosen þone ecean God on heofonum, and we ne
beon mid ðam synfullum witnode innan helle, ac þæt we motan beon mid
Gode and mid his halgum ænglum inne ðam ecan rice þær næfre lyofe
ne todælað, ne laðe ne gemetað.
 142. Witodlice, þa mæn, þe þis willaþ gefyllan mid
clænum dædum, þæt we nu gehyrdan beforan us secgan and læran, hie
þanne næfre ne beoð onwænded fram ðam ecean gefean heofona rices.
 147. Wuldres, ac hie motan feran and becuman in ðæt upplice
wuldor, and þær brucan mid his gecorenum ænglum, a in ealra wurulda
wuruld, a buton ænde, amen.

END_TEXT
START_TEXT

HomM 15 (Wanley)
B3.5.15.
Incipits and Explicits of Thirteen Homilies: Wanley 1705, 233.



 1.1. Iwrn us was geswuteled þurh witegie and erendrache þat God
wolde man becume al for ure sache.
 1.2. Doð god for his lufe, cumeð bliðeliche to chirche, ouer
seruise to herenne swa wile God þat ge moten.
 2.1. God almihti þe his fader and sune and holi gost, on þreo
wise to dai his michele mihte swetelede.
 2.2. Þat giue he eu chnawe his þreomnesse, and mihtte and
strengþe wel to donne, swa giue Crist us alle, Amen.
 3.1. Ure Drihte nehlechende his passiun, isohte þreo stedes
þider ward, and þat was þe feorðe.
 3.2. Þat he lede ey on domes dæi into heuenriche þe o schal
ileste.
 4.1. Abacuc þe prophet witegede of þe hechnesse of þisse
deige michel er he icume were.
 4.2. Ac al hit was to dai iturnd to blisse þurh his upstigunge.
 4.2. For þider he haueð ilaðed us ealle to astige, swa wille
God þat we mote.
 5.1. Ðe holi witege David þe was king of Ierusalem meni hundred
wintre er þan ure Drihte mon bicome.
 5.2. Crist gife us mihte and strenðe þes fower kinne teres to
schedenne and þer mide heuenriche bigeten.
 6.1. Muchel we owgie to wurðienne þisne dei þat is sunne
icliped, for hit is Godes ogie dei.
 6.2. Þider mote we cume þar is wane of alle ifel and fille of
iche gode.
 7.1. Wo is þe men þe wo is and me him mot bihat and mai and
wile hit him ileste.
 7.2. And þonne mei he God filie and efter him iwende to
heouenriche and swa wile almihti God þat we mote.
 8.1. Þe heuenliche cwen ure lefuedi Seinte Marie heueð fif
feste inne twelf moneð.
 8.2. Þat ge mote swa him hersume inne þisse liue þat ge habbe
on domes dei þat lif þat o o seal ileste.
 9.1. Bifore alle þing, þreo þing beoð efric man
helwuurþe, and ærest bihoueð tehabbe.
 9.2. And wiðholde þat we mote eche riche habbe, o o buten
ende.
 10.1. Ure drihte þe gef boðe þe olde lage and þe neue.
 10.2. And cume to þere michele blisse þe he on wuneð.
 11.1. Ðeos word þe ic nu her forð teh, spec ure Drihte æt
sume time.
 11.2. Mid þis wepne was David iscryd þoþo he Goliam his
unwine ofercom swa wile God þat we ure mohte.
 12.1. Lucas þe Godspellere þe trehnede þe holie Godspel of
þisse dei.
 12.2. Marie haueð icore þe wele þe hyre nefre ne trucheð.
 13.1. Ure drihten spech on one stede on þan holie Godspelle.
 13.2. God almihti giue eow his lichame swa to dai underfo, þat ge
þer þurh iwinne ower sawle eche lif.

END_TEXT
START_TEXT

ApT
B4.1.
Apollonius of Tyre: Goolden 1958, 2-42.



 0.1. HER onginneð seo gerecednes be Antioche þam ungesæligan
cingce and be Apollonige þam tiriscan.
 1.1. An Antiochia þare ceastre wæs sum cyningc Antiochus
gehaten: æfter þæs cyninges naman wæs seo ceaster Antiochia
geciged.
 1.3. Þises cyninges cwen wearð of life gewiten, be ðare he
hæfde ane swiðe wlitige dohter ungelifedlicre fægernesse.
 1.4. Mid þi þe heo becom to giftelicre yldo, þa gyrnde hyre
mænig mære man micele mærða beodende.
 1.6. Ða gelamp hit sarlicum gelimpe: þa ða se fæder
þohte hwam he hi mihte healicost forgifan, þa gefeol his agen mod on hyre
lufe mid unrihtre gewilnunge, to ðam swiðe þæt he forgeat þa
fæderlican arfæstnesse and gewilnode his agenre dohtor him to
gemæccan.
 1.10. And þa gewilnunge naht lange ne ylde, ac sume dæge on
ærnemergen þa he of slæpe awoc, he abræc into ðam bure þar heo
inne læg and het his hyredmen ealle him aweg gan, swilce he wið his dohtor
sume digle spæce sprecan wolde.
 1.14. Hwæt he ða on ðare manfullan scilde abisgode and þa
ongeanwinnendan fæmnan mid micelre strengðe earfoðlice ofercom, and
þæt gefremede man gewilnode to bediglianne.
 2.1. Ða gewearð hit þæt þæs mædenes fostormodor
into ðam bure eode and geseah hi ðar sittan on micelre gedrefednesse and
hire cwæð to: Hwig eart þu, hlæfdige, swa gedrefedes modes?
 2.4. Þæt mæden hyre andswerode: Leofe fostormodor, nu
todæg forwurdon twegen æðele naman on þisum bure.
 2.5. Seo fostormodor cwæð: Hlæfdige, be hwam cwist þu
þæt?
 2.6. Heo hyre andwirde and cwæð: ær ðam dæge minra
bridgifta ic eom mid manfulre scilde besmiten.
 2.8. Ða cwæð seo fostormodor: Hwa wæs æfre swa
dirstiges modes þæt dorste cynges dohtor gewæmman ær ðam dæge
hyre brydgifta and him ne ondrede þæs cyninges irre?
 2.11. Ðæt mæden cwæð: Arleasnes þa scilde on me
gefremode.
 2.12. Seo fostormodor cwæð: Hwar is se fæder?
 2.13. Soðlice on me earmre is mines fæder nama reowlice
forworden and me nu forðam deað þearle gelicað.
 2.14. Seo fostormodor soðlice þa ða heo gehyrde þæt
þæt mæden hire deaðes girnde, ða cliopode heo hi hire to mid
liðere spræce and bæd þæt heo fram þare gewilnunge hyre mod
gewænde and to hire fæder willan gebuge, þeah ðe heo to geneadod
wære.
 3.1. On þisum þingum soðlice þurhwunode se arleasesta cyngc
Antiochus and mid gehywedan mode hine sylfne ætywde his ceastergewarum
swilce he arfæst fæder wære his dohtor.
 3.3. And betwux his hiwcuðum mannum he blissode on ðam þæt
he his agenre dohtor wer wæs.
 3.5. And to ðam þæt he hi þe lengc brucan mihte his dohtor
arleasan bridbeddes and him fram adryfan þa ðe hyre girndon to rihtum
gesynscipum, he asette ða rædels þus cweðende: Swa hwilc man swa minne
rædels riht aræde, onfo se mynre dohtor to wife, and se ðe hine
misræde, sy he beheafdod.
 3.10. Hwæt is nu mare ymbe þæt to sprecanne buton þæt
cyningas æghwano coman and ealdormen for ðam ungelifedlican wlite þæs
mædenes, and þone deað hi oferhogodon and þone rædels understodon
to arædenne.
 3.13. Ac gif heora hwilc þonne þurh asmeagunge boclicre
snotornesse þone rædels ariht rædde, þonne wearð se to beheafdunge
gelæd swa same swa se ðe hine ariht ne rædde.
 3.16. And þa heafda ealle wurdon gesette on ufeweardan þam
geate.
 4.1. Mid þi soðlice Antiochus se wælreowa cyningc on þysse
wælreownesse þurhwunode, ða wæs Apollonius gehaten sum iung man se
wæs swiðe welig and snotor and wæs ealdorman on Tiro þare mægðe,
se getruwode on his snotornesse and on ða boclican lare and agan rowan oð
þæt he becom to Antiochian.
 4.6. Eode þa into ðam cyninge and cwæð: Wes gesund,
cyningc.
 4.7. Hwæt ic becom nu to ðe swa swa to godum fæder and
arfæstum.
 4.8. Ic eom soðlice of cynelicum cynne cumen and ic bidde þinre
dohtor me to gemæccan.
 4.9. Ða ða se cyngc þæt gehyrde þæt he his willes
gehyran nolde, he swiðe irlicum andwlitan beseah to ðam iungan ealdormen
and cwæð: þu iunga mann, canst ðu þone dom mynra dohtor gifta?
 4.12. Apollonius cwæð: Ic can þone dom and ic hine æt
þam geate geseah.
 4.13. Ða cwæð se cyningc mid æbilignesse: Gehir nu þone
rædels, <foreign>Scelere vereor, materna carne vescor</foreign>; þæt is on englisc:
Scylde ic þolige, moddrenum flæsce ic bruce.
 4.16. Eft he cwæð: <foreign>Quaero patrem meum, meae matris virum,
uxoris meae filiam nec invenio</foreign>; þæt is on englisc: Ic sece minne
fæder, mynre modor wer, mines wifes dohtor and ic ne finde.
 4.19. Apollonius þa soðlice onfangenum rædelse hine
bewænde hwon fram ðam cyninge, and mid þy þe he smeade ymbe þæt
ingehyd, he hit gewan mid wisdome and mid Godes fultume he þæt soð
arædde.
 4.22. Bewænde hine þa to ðam cynincge and cwæð: þu
goda cyningc, þu asettest rædels; gehyr ðu þa onfundennesse.
 4.24. Ymbe þæt þu cwæde þæt þu scilde þolodest,
ne eart ðu leogende on ðam, beseoh to ðe silfum; and þæt þu
cwæde moddrenum flæsce ic bruce, ne eart ðu on ðam leogende, beseoh
to þinre dohtor.
 5.1. Mid þy þe se cyningc gehirde þæt Apollonius þone
rædels swa rihte arædde, þa ondred he þæt hit to widcuð
wære.
 5.3. Beseah ða mid irlicum andwlitan to him and cwæð: ðu
iunga man, þu eart feor fram rihte; þu dwelast and nis naht þæt þu
segst; ac þu hæfst beheafdunge geearnad.
 5.5. Nu læte ic ðe to þrittigra daga fæce þæt þu
beþence ðone rædels ariht, and ðu siððan onfoh minre dohtor to
wife, and gif ðu þæt ne dest þu scealt oncnawan þone gesettan dom.
 5.8. Ða wearð Apollonius swiðe gedrefed and mid his geferum
on scip astah and reow oð þæt he becom to Tirum.
 6.1. Soðlice æfter þam þe Apollonius afaren wæs,
Antiochus se cyningc him to gecigde his dihtnere se wæs Thaliarcus gehaten:
Thaliarce, ealre mynra digolnessa myn se getrywesta þegn, wite þu þæt
Apollonius ariht arædde mynne rædels.
 6.5. Astih nu rædlice on scip and far æfter him, and þonne
þu him to becume, þonne acwel ðu hine mid isene oððe mid attre,
þæt þu mage freodom onfon þonne þu ongean cymst.
 6.7. Thaliarcus sona swa he þæt gehyrde, he genam mid him ge
feoh ge attor and on scip astah and for æfter þam unscæððian
Apollonie oð ðæt he to his eðle becom.
 6.10. Ac Apollonius þeahhwæðre ær becom to his agenan and
into his huse eode and his bocciste untynde and asmeade þone rædels
æfter ealra uðwitena and Chaldea wisdome.
 6.13. Mid þi þe he naht elles ne onfunde buton þæt he
ær geþohte, he cwæð þa to him silfum: Hwæt dest þu nu,
Apolloni?
 6.15. Ðæs cynges rædels þu asmeadest and þu his dohtor
ne onfenge; forðam þu eart nu fordemed þæt þu acweald wurðe.
 6.16. And he þa ut eode and het his scip mid hwæte
gehlæstan and mid micclum gewihte goldes and seolfres and mid mænifealdum
and genihtsumum reafum, and swa mid feawum þam getrywestum mannum on scip
astah on ðare þriddan tide þare nihte and sloh ut on ða sæ.
 7.1. Þa ðy æftran dæge wæs Apollonius gesoht and
geacsod, ac he ne wæs nahwar funden.
 7.2. Ðar wearð ða micel morcnung and ormæte wop, swa
þæt se heaf swegde geond ealle þa ceastre.
 7.4. Soðlice swa micele lufe hæfde eal seo ceasterwaru to him,
þæt hi lange tid eodon ealle unscorene and sidfeaxe and heora waforlican
plegan forleton and heora baða belucon.
 7.7. Þa ða þas þingc ðus gedone wæron on Tiron, ða
becom se foresæda Thaliarcus, se wæs fram Antiocho þam cynincge
asænd to ðam þæt he scolde Apollonium acwellan.
 7.9. Þa he geseah þæt ealle þas þingc belocene wæron,
þa cwæð he to anum cnapan: Swa ðu gesund sy, sege me for hwilcum
intingum þeos ceaster wunige on swa micclum heafe and wope.
 7.12. Him andswerode se cnapa and þus cwæð: Eala hu manful
man þu eart, ðu þe wast þæt þu æfter axsast.
 7.14. Oððe hwæt is manna þe nyte þæt þeos
ceasterwaru on heafe wunað, forðam ðe Apollonius se ealdorman færinga
nahwar ne ætywde siððan he ongean com fram Antiocho þam cyninge?
 7.17. Ða þa Thaliarcus þæt gehyrde, he mid micclan gefean
to scipe gewænde and mid gewisre seglunge binnon anum dæge com to
Antiochian and eode into þam cynge and cwæð: Hlaford cyngc, glada nu and
blissa, forðam þe Apollonius him ondræt þines rices mægna swa
þæt he ne dear nahwar gewunian.
 7.22. Ða cwæð se cyningc: Fleon he mæg, ac he ætfleon
ne mæg.
 7.23. He þa Antiochus se cyningc gesette þis geban þus
cweðende: Swa hwilc man swa me Apollonium lifigendne to gebringð, ic him
gife fifti punda goldes, and þam ðe me his heafod to gebringð, ic gife
him <foreign>c</foreign> punda goldes.
 7.26. Þa ða þis geban þus geset wæs, þa wæron mid
gitsunge beswicene na þæt an his find ac eac swilce his frind, and him
æfter foran and hine geond ealle eorðan sohton ge on dunlandum ge on
wudalandum ge on diglum stowum, ac he ne wearð nahwar funden.
 8.1. Ða het se cyngc scipa gegearcian and him æfter faran, ac
hit wæs lang ær ðam þe ða scipa gegearcode wæron, and Apollonius
becom ær to Tharsum.
 8.3. Ða sume dæge eode he be strande.
 8.4. Þa geseah hine sum his cuðra manna se wæs Hellanicus
genemnod, se þe ærest þider com.
 8.5. Þa eode he to Apollonium and cwæð: Wes gesund, hlaford
Apolloni.
 8.6. Ða forseah he Apollonius cyrlisces mannes gretinge æfter
ricra manna gewunan.
 8.8. Hellanicus hine eft sona gegrette and cwæð: Wes gesund,
Apolloni, and ne forseoh ðu cyrliscne man þe bið mid wurðfullum
þeawum gefrætwod.
 8.10. Ac gehyr nu fram me þæt þu silfa nast.
 8.11. Þe is soðlice micel þearf þæt þu ðe warnige,
forðam þe ðu eart fordemed.
 8.12. Ða cwæð Apollonius: Hwa mihte me fordeman, minre
agenre þeode ealdorman?
 8.13. Hellanicus cwæð: Antiochus se cyngc.
 8.14. Apollonius cwæð: For hwilcum intingum hæfð he me
fordemed?
 8.15. Hellanicus sæde: Forðam þe þu girndest þæt þu
wære þæt se fæder is.
 8.16. Apollonius cwæð: Micclum ic eom fordemed?
 8.17. Hellanicus sæde: Swa hwilc man swa ðe lifigende to him
bringð, onfo se fiftig punda goldes.
 8.18. Se ðe him bringe þin heafod, onfo se hundteontig punda
goldes.
 8.19. Forðam ic ðe lære þæt þu fleo and beorge
þinum life.
 8.20. Æfter þysum wordum Hellanicus fram him gewænde and
Apollonius/ het hine eft to him geclipian and cwæð to him: þæt
wyrreste þingc þu didest þæt þu me warnodest.
 8.23. Nym nu her æt me hundteontig punda goldes, and far to
Antiocho þam cynge and sege him þæt me sy þæt heafod fram þam
hneccan acorfen, and bring þæt word þam cynge to blisse: þonne hafast
þu mede and eac clæne handa fram þæs unscæðþigan blode.
 8.27. Ða cwæð Hellanicus: Ne gewurðe þæt, hlaford,
þæt ic mede nime æt ðe for þisum þingum, forðon þe mid godum
mannum nis naðer ne gold ne seolfor wið godes mannes freondscipe
wiðmeten.
 8.30. Hi toeodon þa mid þisum wordum.
 9.1. And Apollonius sona gemette oðerne cuðne man ongean hine
gan þæs nama wæs Stranguilio gehaten.
 9.2. Hlaford geong Apolloni, hwæt dest ðu þus gedrefedum
mode on þisum lande?
 9.4. Apollonius cwæð: Ic gehirde secgan þæt ic wære
fordemed.
 9.5. Stranguilio cwæð: Hwa fordemde þe?
 9.5. Apollonius cwæð: Antiochus se cyngc.
 9.6. Stranguilio cwæð: For hwilcum intingum?
 9.7. Apollonius sæde:Forðam þe ic bæd his dohtor me to
gemæccan, be þare ic mæg to soðe secgan þæt heo his agen
gemæcca wære.
 9.9. Forðam gif hit gewurðan mæg, ic wille me bedihlian on
eowrum eðle.
 9.10. Ða cwæð Stranguilio: Hlaford Apolloni, ure ceaster is
þearfende and ne mæg þine æðelborennesse acuman, forðon ðe we
þoliað þone heardestan hungor and þone reðestan, and minre
ceasterwaru nis nan hælo hiht, ac se wælreowesta deað stent ætforan
urum eagum.
 9.14. Ða cwæð Apollonius: Min se leofesta freond
Stranguilio, þanca Gode þæt He me fliman hider to eowrum gemæran
gelædde.
 9.17. Ic sille eowrum geceasterwarum hundteontig þusenda mittan
hwætes gif ge minne fleam bedigliað.
 9.18. Mid þi þe Stranguilio þæt gehirde, he hine astrehte
to his fotum and cwæð: Hlaford Apolloni, gif ðu þissere hungrigan
ceasterwaru/ gehelpest, na þæt an þæt we willað þinne fleam
bediglian, ac eac swilce, gif þe neod gebirað, we willað campian for
ðinre hælo.
 10.1. Ða astah Apollonius on þæt domsetl on ðare stræte
and cwæð to ðam andweardan ceasterwarum: Ge tharsysce ceasterwaran, ic
Apollonius se tirisca ealdorman eow cyðe þæt ic gelife þæt ge
willan beon gemindige þissere fremfulnesse and minne fleam bediglian.
 10.5. Wite ge eac þæt Antiochus se cyngc me aflimed hæfð
of minum earde, ac for eowre gesælðe gefultumigendum Gode ic eom hider
cumen.
 10.7. Ic sille eow soðlice hundteontig þusenda mittan hwætes
to ðam wurðe þe ic hit gebohte on minum lande.
 10.9. Ða ða þæt folc þæt gehirde, hi wæron bliðe
gewordene and him georne þancodon and to geflites þone hwæte up
bæron.
 10.11. Hwæt ða Apollonius forlet his þone wurðfullan
cynedom and mangeres naman þar genam ma þonne gifendes, and þæt
wyrð þe he mid þam hwæte genam he ageaf sona agean to ðare ceastre
bote.
 10.14. Þæt folc wearð ða swa fagen his cystignessa and swa
þancful þæt hig worhton him ane anlicnesse of are.
 10.16. And on ðare stræte stod and mid þare swiðran hand
þone hwæte heold and mid þam winstran fet þa mittan træd, and
þaron þus awriten: ðas gifu sealde seo ceasterwaru on Tharsum Apollonio
þam tiriscan, forðam þe he þæt folc of hungre alesde and heora
ceastre gestaðolode.
 11.1. Æfter þisum hit gelamp binnon feawum monðum þæt
Stranguilio and Dionisiade his wif gelærdon Apollonium ðæt he ferde on
scipe to Pentapolim þare ciriniscan birig, and cwædon þæt he mihte
þar bediglad beon and þar wunian.
 11.4. And þæt folc hine þa mid unasecgendlicre wurðmynte
to scipe gelæddon, and Apollonius hi bæd ealle gretan and on scip
astah.
 11.6. Mid þi þe hig ongunnon þa rowan and hi forðwerd
wæron on heora weg, þa wearð ðare sæ smiltnesse awænd færinga
betwux twam tidum and wearð micel reownes aweht, swa þæt seo sæ
cnyste þa heofonlican tungla and þæt gewealc þara yða hwaðerode
mid windum.
 11.11. Þartoeacan coman eastnorðerne windas and se angrislica
suðwesterna wind him ongean stod and þæt scip eal tobærst.
 12.1. On ðissere egeslican reownesse Apollonius geferan ealle
forwurdon to deaðe, and Apollonius ana becom mid sunde to Pentapolim þam
ciriniscan lande and þar up eode on ðam strande.
 12.4. Þa stod he nacod on þam strande and beheold þa sæ
and cwæð: Eala þu sæ Neptune, manna bereafigend and
unscæððigra beswicend, þu eart wælreowra þonne Antiochus se
cyngc.
 12.7. For minum þingum þu geheolde þas wælreownesse
þæt ic þurh ðe gewurde wædla and þearfa, and þæt se
wælreowesta/ cyngc me þy eað fordon mihte.
 12.9. Hwider mæg ic nu faran?
 12.9. Hwæs mæg ic biddan oððe hwa gifð þam uncuðan
lifes fultum?
 12.10. Mid þi þe he þas þingc wæs sprecende to him
silfum, þa færinga geseah he sumne fiscere gan.
 12.12. To þam he beseah and þus sarlice cwæð: Gemiltsa me,
þu ealda man, sy þæt þu sy; gemildsa me nacodum, forlidenum.
 12.14. Næs na of earmlicum birdum geborenum.
 12.15. And ðæs ðe ðu gearo forwite hwam ðu gemiltsige,
ic eom Apollonius se tirisca ealdorman.
 12.16. Ða sona swa se fiscere geseah þæt se iunga man æt
his fotum læg, he mid mildheortnesse hine up ahof and lædde hine mid him
to his huse and ða estas him beforan legde þe he him to beodenne hæfde.
 12.19. Þa git he wolde be his mihte maran arfæstnesse him
gecyðan, toslat þa his wæfels on twa and sealde Apollonige þone
healfan dæl þus cweðende: Nim þæt ic þe to sillenne habbe and ga
into ðare ceastre.
 12.22. Wen is þæt þu gemete sumne þe þe gemiltsige.
 12.23. Gif ðu ne finde nænne þe þe gemiltsian wille,
wænd þonne hider ongean and genihtsumige unc bam mine litlan æhta and
far ðe on fiscnoð mid me.
 12.26. Þeahhwæðre ic mynegie þe, gif ðu fultumiendum
Gode/ becymst to ðinum ærran wurðmynte, þæt þu ne forgite mine
þearfendlican gegirlan.
 12.28. Ða cwæð Apollonius: Gif ic þe ne geþence þonne
me bet bið, ic wisce þæt ic eft forlidennesse gefare and þinne gelican
eft ne gemete.
 13.1. Æfter þisum wordum he eode on ðone weg þe him
getæht wæs oð ðæt he becom to þare ceastre geate and ðar in
eode.
 13.3. Mid þi þe he þohte hwæne he byddan mihte lifes
fultum, þa geseah he ænne nacodne cnapan geond þa stræte yrnan, se
wæs mid ele gesmerod and mid scitan begird and bær iungra manna plegan on
handa to ðam bæðstede belimpende.
 13.6. And cliopode micelre stæfne and cwæð: Gehyre ge
ceasterwaran, gehyre ge ælðeodige, frige and þeowe, æðele and
unæðele, se bæðstede is open.
 13.9. Ða ða Apollonius þæt gehirde he hine unscridde
þam healfan scicilse ðe he on hæfde and eode into ðam þweale, and
mid þi þe he beheold heora anra gehwilcne on heora weorce, he sohte his
gelican, ac he ne mihte hine þar findan on ðam flocce.
 13.13. Ða færinga com Arcestrates, ealre þare þeode
cyningc, mid micelre mænio his manna and in eode on þæt bæð.
 13.14. Ða agan se cyngc plegan wið his geferan mid þoðere,
and Apollonius hine gemægnde swa swa God wolde on ðæs cyninges plegan
and yrnende þone ðoðor gelæhte, and mid swiftre rædnesse geslegene
ongean gesænde to ðam plegendan cynge.
 13.18. Eft he agean asænde; he rædlice sloh swa he hine
næfre feallan ne let.
 13.19. Se cyngc ða oncneow þæs iungan snelnesse þæt he
wiste þæt he næfde his gelican on þam plegan, þa cwæð he to
his geferan: Gað eow heonon.
 13.22. Þes cniht, þæs þe me þingð, is min gelica.
 13.22. Ða ða Apollonius gehyrde þæt se cyning hyne herede,
ne arn rædlice and genealæhte to ðam cynge and mid gelæredre handa
he swang þone top mid swa micelre swiftnesse þæt se cyngc wæs
geþuht swilce he of ylde to iuguðe gewænd wære, and æfter þam on
his cynesetle he him gecwemlice ðenode.
 13.27. And þa ða he ut eode of ðam bæðe, ne hine
lædde be þare handa and him þa siððan þanon gewænde þæs
weges þe he ær com.
 14.1. Ða cwæð se cyningc to his mannum siððan Apollonius
agan wæs: Ic swerige þurh ða gemænan hælo þæt ic me næfre
bet ne baðode þonne ic dide todæg nat ic þurh hwilces iunges mannes
þenunge.
 14.4. Ða beseah he hine to anum his manna and cwæð: Ga and
gewite hwæt se iunga man sy þe me todæg swa wel gehirsumode.
 14.6. Se man ða eode æfter Apollonio.
 14.6. Mid þi þe he geseah þæt he wæs mid horhgum
scicelse bewæfed, þa wænde he ongean to ðam cynge and cwæð: Se
iunga man þe þu æfter axsodest is forliden man.
 14.9. Ða cwæð se cyng: þurh hwæt wast ðu þæt?
 14.10. Se man him andswerode and cwæð: þeah he hit silf
forswige, his gegirla hine geswutelað.
 14.11. Ða cwæð se cyngc: Ga rædlice and sege him þæt
se cyngc bit ðe þæt ðu cume to his gereorde.
 14.13. Ða Apollonius þæt gehyrde, he þam gehyrsumode and
eode forð mid þam men oð þæt he becom to ðæs cynges healle.
 14.15. Ða eode se man in beforan to ðam cynge and cwæð: Se
forlidena/ man is cumen þe ðu æfter sændest, ac he ne mæg for
scame in gan buton scrude.
 14.17. Ða het se cyngc hine sona gescridan mid wurðfullan
scrude and het hine in gan to ðam gereorde.
 14.19. Ða eode Apollonius in and gesæt þar him getæht
wæs ongean ðone cyngc.
 14.20. Ðar wearð ða seo þenung in geboren and æfter
þam cynelic gebeorscipe and Apollonius nan ðingc ne æt, ðeah ðe
ealle oðre men æton and bliðe wæron, ac he beheold þæt gold and
þæt seolfor and ða deorwurðan reaf and þa beodas and þa cynelican
þenunga.
 14.24. Ða ða he þis eal mid sarnesse beheold, ða sæt sum
eald and sum æfestig ealdorman be þam cynge.
 14.26. Mid þi þe he geseah þæt Apollonius swa sarlice
sæt and ealle þingc beheold and nan ðingc ne æt, ða cwæð he to
ðam cynge: ðu goda cyngc, efne þes man þe þu swa wel wið gedest, he
is swiðe æfestful for ðinum gode.
 14.29. Ða cwæð se cyngc: þe misþingð.
 14.30. Soðlice þes iunga man ne æfestigað on nanum
ðingum ðe he her gesihð, ac he cyð þæt he hæfð fela
forloren.
 14.31. Ða beseah Arcestrates se cyngc bliðum andwlitan to
Apollonio and cwæð: ðu iunga man, beo bliðe mid us and gehiht on God
þæt þu mote silf to ðam selran becuman.
 15.1. Mid þi ðe se cyning þas word gecwæð, ða
færinga þar eode in ðæs cynges iunge dohtor and cyste hyre fæder
and ða ymbsittendan.
 15.3. Þa heo becom to Apollonio, þa gewænde heo ongean to
hire fæder and cwæð: ðu goda cyningc and min se leofesta fæder,
hwæt is þes iunga man þe ongean ðe on swa wurðlicum setle sit mid
sarlicum andwlitan?
 15.6. Nat ic hwæt he besorgað.
 15.7. Ða cwæð se cyningc: Leofe dohtor, þes iunga man is
forliden and he gecwemde me manna betst on ðam plegan, forðam ic hine
gelaðode to ðysum urum gebeorscipe.
 15.9. Nat ic hwæt he is ne hwanon he is, ac gif ðu wille witan
hwæt he sy, axsa hine, forðam þe gedafenað þæt þu wite.
 15.11. Ða eode þæt mæden to Apollonio and mid
forwandigendre spræce cwæð: ðeah ðu stille sy and unrot, þeah ic
þine æðelborennesse on ðe geseo.
 15.13. Nu þonne gif ðe to hefig ne þince, sege me þinne
naman and þin gelymp arece me.
 15.15. Ða cwæð Apollonius: Gif ðu for neode axsast
æfter minum naman, ic secge þe ic hine forleas on sæ.
 15.17. Gif ðu wilt mine æðelborennesse witan, wite ðu
þæt ic hig forlet on Tharsum.
 15.18. Ðæt mæden cwæð: Sege me gewislicor þæt ic
hit mæge understandan.
 16.1. Apollonius þa soðlice hyre arehte ealle his gelymp and
æt þare spræcan ende him feollon tearas of ðam eagum.
 16.2. Mid þy þe se cyngc þæt geseah, he bewænde hine
ða to ðare dohtor and cwæð: Leofe dohtor, þu gesingodest; mid þy
þe þu woldest witan his naman and his gelimp, þu hafast nu geedniwod his
ealde sar.
 16.6. Ac ic bidde þe þæt þu gife him swa hwæt swa ðu
wille.
 16.7. Ða ða þæt mæden gehirde þæt hire wæs
alyfed fram hire fæder þæt heo ær hyre silf gedon wolde, ða
cwæð heo to Apollonio: Apolloni, soðlice þu eart ure.
 16.9. Forlæt þine murcnunge and nu ic mines fæder leafe
habbe, ic gedo ðe weligne.
 16.10. Apollonius hire þæs þancode, and se cyngc blissode on
his dohtor welwillendnesse and hyre to cwæð: Leofe dohtor, hat feccan
þine hearpan and gecig ðe to þine frynd and afirsa fram þam iungan his
sarnesse.
 16.14. Ða eode heo ut and het feccan hire hearpan, and sona swa
heo hearpian ongan, heo mid winsumum sange gemægnde þare hearpan sweg.
 16.16. Ða ongunnon ealle þa men hi herian on hyre swegcræft
and Apollonius ana swigode.
 16.17. Ða cwæð se cyningc: Apolloni, nu ðu dest yfele,
forðam þe ealle men heriað mine dohtor on hyre swegcræfte and þu ana
hi swigende tælst.
 16.20. Apollonius cwæð: Eala ðu goda cyngc, gif ðu me
gelifst, ic secge þæt ic ongite þæt soðlice þin dohtor gefeol on
swegcræft, ac heo næfð hine na wel geleornod.
 16.22. Ac hat me nu sillan þa hearpan; þonne wast þu þæt
þu nu git nast.
 16.23. Arcestrates se cyning cwæð: Apolloni, ic oncnawe
soðlice þæt þu eart on eallum þingum wel gelæred.
 16.25. Ða het se cyng sillan Apollonige þa hearpan.
 16.26. Apollonius þa ut eode and hine scridde and sette ænne
cynehelm uppon his heafod and nam þa hearpan on his hand and in eode and swa
stod, þæt se cyngc and ealle þa ymbsittendan wendon þæt he nære
Apollonius ac þæt he wære Apollines ðara hæðenra God.
 16.30. Ða wearð stilnes and swige geworden innon ðare
healle.
 16.31. And Apollonius his hearpenægl genam and he þa
hearpestrengas mid cræfte astirian ongan and þare hearpan sweg mid
winsumum sange gemægnde.
 16.33. And se cyngc silf and ealle þe þar andwearde wæron
micelre stæfne cliopodon and hine heredon.
 16.35. Æfter þisum forlet Apollonius þa hearpan and plegode
and fela fægera þinga þar forð teah, þe þam folce ungecnawen
wæs and ungewunelic, and heom eallum þearle licode ælc þara þinga
ðe he forð teah.
 17.1. Soðlice mid þy þe þæs cynges dohtor geseah
þæt Apollonius on eallum godum cræftum swa wel wæs getogen, þa
gefeol hyre mod on his lufe.
 17.3. Ða æfter þæs beorscipes geendunge cwæð
þæt mæden to ðam cynge: Leofa fæder, þu lyfdest me litle ær
þæt ic moste gifan Apollonio swa hwæt swa ic wolde of þinum
goldhorde.
 17.6. Arcestrates se cyng cwæð to hyre: Gif him swa hwæt
swa ðu wille.
 17.7. Heo ða swiðe bliðe ut eode and cwæð: Lareow
Apolloni, ic gife þe be mines fæder leafe twa hund punda goldes and feower
hund punda gewihte seolfres and þone mæstan dæl deorwurðan reafes and
twentig ðeowa manna.
 17.11. And heo þa þus cwæð to ðam þeowum mannum:
Berað þas þingc mid eow þe ic behet Apollonio minum lareowe and
lecgað innon bure beforan minum freondum.
 17.13. Þis wearð þa þus gedon æfter þare cwene
hæse, and ealle þa men hire gife heredon ðe hig gesawon.
 17.15. Ða soðlice geendode þe gebeorscipe, and þa men ealle
arison and gretton þone cyngc and ða cwene and bædon hig gesunde beon
and ham gewændon.
 17.17. Eac swilce Apollonius cwæð: ðu goda cyngc and earmra
gemiltsigend, and þu cwen, lare lufigend, beon ge gesunde.
 17.19. He beseah eac to ðam þeowum mannum þe þæt
mæden him forgifen hæfde and heom cwæð to: Nimað þas þing mid
eow þe me seo cwen forgeaf and gan we secan ure gesthus þæt we magon us
gerestan.
 17.22. Ða adred þæt mæden þæt heo næfre eft
Apollonium ne gesawe swa raðe swa heo wolde, and eode þa to hire fæder
and cwæð: ðu goda cyningc, licað ðe wel þæt Apollonius þe
þurh us todæg gegodod is þus heonon fare, and cuman yfele men and
bereafian hine?
 17.27. Se cyngc cwæð: Wel þu cwæde.
 17.27. Hat him findan hwar he hine mæge wurðlicost gerestan.
 17.28. Ða dide þæt mæden swa hyre beboden wæs, and
Apollonius onfeng þare wununge ðe hym getæht wæs and ðar in eode
Gode þancigende ðe him ne forwyrnde cynelices wurðscipes and frofres.
 18.1. Ac þæt mæden hæfde unstille niht, mid þare lufe
onæled þara worda and sanga þe heo gehyrde æt Apollonige, and na leng
heo ne gebad ðonne hit dæg wæs, ac eode sona swa hit leoht wæs and
gesæt beforan hire fæder bedde.
 18.4. Ða cwæð se cyngc: Leofe dohtor, for hwi eart ðu
þus ærwacol?
 18.5. Ðæt mæden cwæð: Me awehton þa gecnerdnessan
þe ic girstandæg gehyrde.
 18.7. Nu bidde ic ðe forðam þæt þu befæste me urum
cuman Apollonige to lare.
 18.8. Ða wearð se cyningc þearle geblissod and het feccan
Apollonium and him to cwæð: Min dohtor girnð þæt heo mote leornian
æt ðe ða gesæligan lare ðe þu canst.
 18.11. And gif ðu wilt þisum þingum gehyrsum beon, ic swerige
ðe þurh mines rices mægna þæt swa hwæt swa ðu on sæ forlure
ic ðe þæt on lande gestaðelige.
 18.13. Ða ða Apollonius þæt gehyrde, he onfengc þam
mædenne to lare and hire tæhte swa wel swa he silf geleornode.
 19.1. Hyt gelamp ða æfter þisum binnon feawum tidum þæt
Arcestrates se cyngc heold Apollonius hand on handa and eodon swa ut on ðare
ceastre stræte.
 19.3. Þa æt nyhstan comon ðar gan ongean hy þry
gelærede weras and æþelborene, þa lange ær girndon þæs
cyninges dohtor.
 19.5. Hi ða ealle þry togædere anre stæfne gretton þone
cyngc.
 19.6. Ða smercode se cyng and heom to beseah and þus cwæð:
Hwæt is þæt þæt ge me anre stæfne gretton?
 19.8. Ða andswerode heora an and cwæð: We bædon gefirn
þynre dohtor and þu us oftrædlice mid elcunge geswænctest.
 19.10. Forðam we comon hider todæg þus togædere.
 19.10. We syndon þyne ceastergewaran of æðelum gebyrdum
geborene.
 19.12. Nu bidde we þe þæt þu geceose þe ænne of us
þrym hwilcne þu wille þe to aðume habban.
 19.13. Ða cwæð se cyngc: Nabbe ge na godne timan aredodne.
 19.14. Min dohtor is nu swiðe bisy ymbe hyre leornunga, ac þe
læs þe ic eow a leng slæce, awritað eowre naman on gewrite and hire
morgengife; þonne asænde ic þa gewrita minre dohtor þæt heo sylf
geceose hwilcne eowerne heo wille.
 19.18. Ða didon ða cnihtas swa and se cyngc nam ða gewrita
and geinseglode hi mid his ringe and sealde Apollonio þus cweðende: Nim nu,
lareow Apolloni, swa hit þe ne mislicyge, and bryng þinum
lærincgmædene.
 20.1. Ða nam Apollonius þa gewrita and eode to ðare cynelican
healle.
 20.2. Mid þam þe þæt mæden geseah Apollonium, þa
cwæð heo: Lareow, hwi gæst ðu ana?
 20.3. Apollonius cwæð: Hlæfdige, næs git yfel wif, nim
ðas gewrita ðe þin fæder þe sænde and ræd.
 20.5. Ðæt mæden nam and rædde þara þreora cnihta
naman, ac heo ne funde na þone naman þar on þe heo wolde.
 20.6. Ða heo þa gewrita oferræd hæfde, ða beseah heo to
Apollonio and cwæð: Lareow, ne ofþingð hit ðe gif ic þus wer
geceose?
 20.8. Apollonius cwæð: Na, ac ic blissige swiðor ðæt
þu miht ðurh ða lare, þe þu æt me underfenge, þe silf on gewrite
gecyðan hwilcne heora þu wille.
 20.11. Min willa is þæt þu ðe wer geceose þar ðu silf
wille.
 20.11. Þæt mæden cwæð: Eala lareow, gif ðu me
lufodest, þu hit besorgodest.
 20.13. Æfter þisum wordum heo mid modes anrædnesse awrat
oðer gewrit and þæt geinseglode and sealde Apollonio.
 20.14. Apollonius hit þa ut bær on ða stræte and sealde
þam cynge.
 20.15. Ðæt gewrit wæs þus gewriten: þu goda cyngc and
min se leofesta fæder, nu þin mildheortnesse me leafe sealde þæt ic
silf moste ceosan hwilcne wer ic wolde, ic secge ðe to soðan þone
forlidenan man ic wille.
 20.19. And gif ðu wundrige þæt swa scamfæst fæmne swa
unforwandigendlice ðas word awrat, þonne wite þu þæt ic hæbbe
þurh weax aboden, ðe nane scame ne can, þæt ic silf ðe for scame
secgan ne mihte.
 21.1. Ða ða se cyningc hæfde þæt gewrit oferræd,
þa niste he hwilcne forlidene heo nemde.
 21.2. Beseah ða to ðam þrim cnihtum and cwæð: Hwilc
eower is forliden?
 21.3. Ða cwæð heora an se hatte Ardalius: Ic eom forliden.
 21.4. Se oðer him andwirde and cwæð: Swiga ðu; adl þe
fornime þæt ðu ne beo hal ne gesund.
 21.6. Mid me þu boccræft leornodest and ðu næfre buton
þare ceastre geate fram me ne come.
 21.7. Hwar gefore ðu forlidennesse?
 21.8. Mid ði þe se cyngc ne mihte findan hwilc heora forliden
wære, he beseah to Apollonio and cwæð: Nim ðu, Apolloni, þis gewrit
and ræd hit.
 21.10. Eaðe mæg gewurðan þæt þu wite þæt ic nat,
ðu ðe þar andweard wære.
 21.11. Ða nam Apollonius þæt gewrit and rædde and sona
swa he ongeat þæt he gelufod wæs fram ðam mædene, his andwlita eal
areodode.
 21.13. Ða se cyngc þæt geseah, þa nam he Apollonies hand
and hine hwon fram þam cnihtum gewænde and cwæð: Wast þu þone
forlidenan man?
 21.15. Apollonius cwæð: ðu goda cyning, gif þin willa
bið, ic hine wat.
 21.16. Ða geseah se cyngc þæt Apollonius mid rosan rude
wæs eal oferbræded, þa ongeat he þone cwyde and þus cwæð to
him: Blissa, blissa, Apolloni, for ðam þe min dohtor gewilnað þæs
ðe min willa is.
 21.20. Ne mæg soðlice on þillicon þingon nan þinc
gewurðan buton Godes willan.
 21.21. Arcestrates beseah to ðam þrym cnihtum and cwæð:
Soð is þæt ic eow ær sæde þæt ge ne comon on gedafenlicre
tide mynre dohtor to biddanne, ac þonne heo mæg hi fram hyre lare
geæmtigan, þonne sænde ic eow word.
 21.25. Ða gewændon hie ham mid þissere andsware.
 22.1. And Arcestrates se cyngc heold for ðon Apollonius hand and
hine lædde ham mid him, na swilce he cuma wære ac swilce he his aðum
wære.
 22.3. Ða æt nyxstan forlet se cyng Apollonius hand and eode
ana into ðam bure þar his dohtor inne wæs and þus cwæð: Leofe
dohtor, hwæne hafast þu ðe gecoren to gemæccan?
 22.6. Ðæt mæden þa feol to hyre fæder fotum and
cwæð: ðu arfæsta fæder, gehyr þinre dohtor willan.
 22.7. Ic lufige þone forlidenan man ðe wæs þurh ungelymp
beswicen, ac þi læs þe þe tweonige þare spræce, Apollonium ic
wille, minne lareow, and gif þu me him ne silst, þu forlætst ðine
dohtor.
 22.10. Se cyng ða soðlice ne mihte aræfnian his dohtor
tearas, ac arærde hi up and hire to cwæð:Leofe dohtor, ne ondræt
þu ðe æniges þinges.
 22.13. Þu hafast gecoren þone wer þe me wel licað.
 22.13. Eode ða ut and beseah to Apollonio and cwæð: Lareow
Apolloni, ic smeade minre dohtor modes willan.
 22.15. Ða arehte heo me mid wope betweox oðre spræce þas
þingc þus cweðende: þu geswore Apollonio, gif he wolde gehirsumian
minum willan on lare, þæt þu woldest him geinnian swa hwæt swa seo
sæ him ætbræd.
 22.19. Nu for ðam þe he gehyrsum wæs þinre hæse and
minum willan, ic for æfter him.
 48.1. Ða wæs hyre gecyd, þe ðar ealdor wæs, þæt
þar wære cumen sum cyngc mid his aðume and mid his dohtor mid micclum
gifum.
 48.3. Mid þam þe heo þæt gehirde, heo hi silfe mid
cynelicum reafe gefrætwode and mid purpran gescridde and hire heafod mid
golde and mid gimmon geglængde and mid micclum fæmnena heape ymbtrimed
com togeanes þam cynge.
 48.7. Heo wæs soðlice þearle wlitig, and for ðare micclan
lufe þare clænnesse hi sædon ealle þæt þar nære nan Dianan
swa gecweme swa heo.
 48.9. Mid þam þe Apollonius þæt geseah, he mid his aðume
and mid his dohtor to hyre urnon and feollon ealle to hire fotum, and wendon
þæt heo Diana wære seo giden for hyre micclan beorhtnesse and wlite.
 48.12. Þæt haliern wearð ða geopenod and þa lac wæron
in gebrohte and Apollonius ongan ða sprecan and cweðan: Ic fram cildhade
wæs Apollonius genemnod, on Tirum geboren.
 48.15. Mid þam þe ic becom to fullon andgite, þa næs nan
cræft, ðe wære fram cynegum began oððe fram æðelum mannum,
þe/ ic nu cuðe.
 48.17. Ic arædde Antiochus rædels þæs cynges to þon
þæt ic his dohtor underfenge me to gemæccan.
 48.19. Ac he silfa wæs mid þam fulestan horwe þar to
geþeod and me þa sirwde to ofsleanne.
 48.20. Mid þam þe ic þæt forfleah, þa wearð ic on
sæ forliden and com to Cyrenense.
 48.21. Ða underfengc me Arcestrates se cyngc mid swa micelre lufe
þæt ic æt nyhstan geearnode þæt he geaf me his ancænnedan
dohtor to gemæccan.
 48.24. Seo for ða mid me to onfonne minon cynerice and þas mine
dohtor, þe ic beforan ðe, Diana, geandweardod hæbbe, acænde on sæ
and hire gast alet.
 48.26. Ic þa hi mid cynelican reafe gescridde and mid golde and
gewrite on ciste alegde þæt se þe hi funde hi wurðlice bebirigde, and
þas mine dohtor befæste þam manfullestan mannan to fedanne.
 48.29. For me þa to Egipta lande feowertene gear on heofe.
 48.30. Ða ic ongean com, þa sædon hi me þæt min dohtor
wære forðfaren, and me wæs min sar eal geedniwod.
 49.1. Mid þam þe he ðas þingc eal areht hæfde,
Arcestrate soðlice, his wif, up aras and hine ymbclypte.
 49.2. Ða niste na Apollonius ne ne gelifde þæt heo his
gemæcca wære, ac sceaf hi fram him.
 49.4. Heo ða micelre stæfne clipode and cwæð mid wope: Ic
eom Arcestrate, þin gemæcca, Arcestrates dohtor þæs cynges, and þu
eart Apollonius, min lareow, þe me lærdest; þu eart se forlidena man
ðe ic lufode na for galnesse ac for wisdome.
 49.7. Hwar is min dohtor?
 49.8. He bewænde hine þa to Thasian and cwæð: þis heo
is.
 49.9. And hig weopon ða ealle and eac blissodon, and þæt
word sprang geond eal þæt land þæt Apollonius, se mæra cyngc,
hæfde funden his wif, and þar wearð ormæte blis, and þa organa
wæron getogene and þa biman geblawene, and þar wearð bliðe
gebeorscipe gegearwod betwux þam cynge and þam folce.
 49.14. And heo gesette hyre gingran þe hire folgode to sacerde,
and mid blisse and heofe ealre þare mægðe on Efesum heo for mid hire
were and mid hire aðume and mid hire dohtor to Antiochian, þar Apollonio
wæs þæt cynerice gehealden.
 50.1. For ða siððan to Tirum and gesette þar Athenagoras,
his aðum, to cynge.
 50.2. For ða soðlice þanon to Tharsum mid his wife and mid
his dohtor and mid cynelicre firde, and het sona gelæccan Stranguilionem and
Dionisiadem and lædan beforan him, þar he sæt on his þrimsetle.
 50.5. Ða ða hi gebrohte wæron, þa cwæð he beforan
ealre þare gegaderunge: Ge tharsysce ceastergewaran, cweðe ge þæt ic
Apollonius eow dide æfre ænigne unþang?
 50.8. Hi ða ealle anre stæfne cwædon: We sædon æfre
þæt þu ure cyng and fæder wære and for ðe we woldon lustlice
swiltan, for ðam þe þu us alysdest of hungre.
 50.10. Apollonius þa cwæð: Ic befæste mine dohtor
Stranguilionem and Dionisiade and hi noldon me þa agifan.
 50.12. Ðæt yfele wif cwæð: Næs þæt wel, hlaford,
þæt þu silf aræddest þa stafas ofer hire birgene?
 50.14. Ða clipode Apollonius swiðe hlude and cwæð: Leofe
dohtor Thasia, gif ænig andgit sy on helle, læt þu þæt cwicsuslene
hus and gehir ðu ðines fæder stæfne.
 50.16. Ðæt mæden ða forð eode mid cynelicum reafe
ymbscrid and unwreah hire heafod and cwæð hulde to þam yfelan wife:
Dionisia, hal wes þu.
 50.18. Ic grete þe nu of helle geciged.
 50.19. Ðæt forscildgode wif þa eallum limon abifode, þa
ða heo hire on locode, and seo ceastergewaru wundrode and blissode.
 50.21. Ða het Thasia beforan gelædan Theophilum, Dionisiades
gerefan, and him to cwæð: Theophile, to þon þæt þu ðe gebeorge,
sege hluddre stæfne hwa ðe hete me ofslean.
 50.24. Se gerefa cwæð: Dionisia min hlæfdige.
 50.24. Hwæt, seo burhwaru þa gelæhton Stranguilionem and
his wif and læddon buton ða ceastre and ofstændon hi to deaðe, and
woldon eac Theophilum ofslean, ac Thasia him þingode and cwæð: Buton
þes man me þone first forgeafe þæt ic me to Gode gebæde, þonne ne
become ic to þissere are.
 50.29. Heo ræhte þa soðlice hire handa him to and het hine
gesund faran, and Philothemian, þare forscildgodan dohtor, Thasia nam to
hyre.
 51.1. Apollonius þa soðlice forgeaf þam folce micele gifa to
blisse, and heora weallas wurdon geedstaðelode.
 51.2. He wunode þa þar six monðas and for siððan on scipe
to Pentapolim, þare cireniscan birig, and com to Arcestrates þam cynge,
and se cyng blissode on his ylde þæt he geseah his nefan mid hire were.
 51.6. Hi wunodon togædere an gear fullice and se cyning
siððan, Arcestrates, fulfremedre ylde forðferde betwux him eallum and
becwæð healf his rice Apollonio, healf his dohtor.
 51.9. Ðisum eallum ðus gedonum eode Apollonius, se mæra
cyngc, wið ða sæ.
 51.10. Þa geseah he þone ealdan fiscere þe hine ær nacodne
underfengc.
 51.11. Þa het se cyngc hine færlice gelæccan and to ðare
cynelican healle gelædan.
 51.12. Ða ða se fiscere þæt geseah þæt hine þa
cæmpan woldon niman, þa wende he ærest þæt hine man scolde
ofslean.
 51.14. Ac mid þam þe he com into ðæs cynges healle, þa
het se cyningc hine lædan toforan þare cwene and þus cwæð: Eala
þu eadige cwen, þis is min tacenbora, þe me nacodne underfenc and me
getæhte þæt ic to þe becom.
 51.17. Ða beseah Apollonius se cyng to ðam fiscere and
cwæð: Eala welwillenda ealda, ic eom Apollonius se tirisca, þam þu
sealdest healfne þinne wæfels.
 51.20. Him geaf ða se cyngc twa hund gildenra pænega and
hæfde hine to geferan þa hwile þe he lifede.
 51.21. Hellanicus eac þa to him com, se him ær cydde hwæt
Antiochus cync be him gedemed hæfde, and he cwæð to þam cynge:
Hlaford cyng, gemun Hellanicus, þinne þeow.
 51.24. Ða genam hine Apollonius be þare hand and arærde hine
up and hine cyste and hine weligne gedide and sette hine him to geferan.
 51.27. Æfter eallum þisum Apollonius se cyngc sunu gestrynde
be his gemæccan, þone he sette to cynge on Arcestrates cynerice his
ealdefæder.
 51.29. And he sylfa welwillendlice lifede mid his gemæccan
seofon and hundseofonti geara and heold þæt cynerice on Antiochia and on
Tyrum and on Cirenense, and he leofode on stilnesse and on blisse ealle þa
tid his lifes æfter his earfoðnesse.
 51.33. And twa bec he silf gesette be his fare and ane asette on
ðam temple Diane, oðre on bibliotheca.
 51.35. Her endað ge wea ge wela Apollonius þæs tiriscan,
ræde se þe wille.
 51.36. And gif hi hwa ræde, ic bidde þæt he þas
awændednesse ne tæle, ac þæt he hele swa hwæt swa þar on sy to
tale.

END_TEXT
START_TEXT

Leof
B4.2.
Vision of Leofric: Napier 1907-10, 182-6.



 1. Her gesutelað ða gesihðe ðe leofric eorl gesæh.
 2. Him þuhte to soðan on healfslapendon lichaman, na eallinga
swylce on swefne, ac gyt gewisslicor, þæt he sceolde nede ofer ane swiðe
smale bricge, & seo wæs swiþe lang, & þær arn swiðe feorr
beneoðan egeslic wæter, swylce hit ea wære.
 6. Ða þa he mid þam gedræht wæs, þa cwæð him
stefn to, Ne forhta þu.
 7. Eaðe þu þa bricge oferferest.
 8. Mid þam þa wearð he sona ofere, nyste he hu.
 8. Ða þa he ofere wæs, þa com him lateow ongean & hyne
lædde to anum swyðe wlitigan felde & swyþe fægeran, mid swetan
stence afylled.
 11. Þa geseah he swyþe mycele weorud swylce on gangdagan, &
þa wæron ealle mid snawhwitum reafe gescrydde, & þæt on þa
wisan þe se diacon bið þonne he godspell ret.
 13. & wæs an þæra on middan standende on
mæssepreostes reafe, swyþe heah & swyðe mycel ofer eal þæt
oþer folc.
 15. Ða cwæð se latteow, Wast þu hwæt þis seo?
 16. Nese, cwæð he.
 16. Hit is Sanctus Paulus, hæfeð nu gemæssod, &
bletsað nu þis folc.
 17. Ða lædde he hine furðor þæt hi coman þær
þær sæton six arwurðlice menn, swiðe wurðlice gefrætewod.
 19. Ða cwæð heora an, Hwæt sceall þæs fula mann on
ure færræddene?
 20. Þa andswarode him oþer & cwæð, He mot beon mid us,
he is niwan gefullod þurh dædbote, & he cymð to us on þære
þriddan gebyrtide.
 23. Ða wæs eac his gewuna þæt he wolde swyþe lytel
drincan, þeah he mid gebeorum bliðe wære; & þænne he wiste
þæt menn fæste slæpen, he wolde on dihlum stowum hine georne
gebiddan.
 25. Ða wæs he æt Cristes cyrican mid þam cyninge; þa
spræc he on æfen wið þone cyrcward & hine georne bæd þæt
he hine inn lete þænne he þa dura cnylde; ac he þæt forgymde for
his/ druncennysse.
 29. Ða þa he to þære dura com & þær langsumlice
swyðe cnucede & georne cunnode, hwæðer he hi on ænige wisan undon
mihte, ne mihte na.
 31. Ða he þæne cyrcward gehyrde ofer eall hrutan, þa ne
wænde he him nanes incymes, ac feng þa on his gebedo, swa his gewuna
wæs, for þær wæs an forehus æt þære cyrcan duru.
 34. Ða on þam gebede wearð seo duru færincga geopenad,
& he þa sona in eode, & hine to his Drihtene gebæd up ahafenum
earmum.
 36. Ða warð his leohtbora afyrht swyðe, & gefeall him in
anan heale &, mid þære forhtnæsse þæt hine ofereode, slæp.
 37. Ða geseah he full gewisslice þæt he stod on middan
þære flore aþenedum earmum mid mæssereafe gescrydd, & hæfde
grene mæssehacelan on him beorhte scinende, & he þæs swyðe
wundrode.
 41. Eft hit getimode æt oðrum sæle þæt he wæs mid
þam kynge æt þære ylcan stowe.
 42. Ða dyde he swa his gewuna wæs, eode to cyrcean mid his
þreom cnapan, þa þa oðre men slepon; & he hine þa gebæd,
ealswa his gewuna wæs.
 44. Þæt wæs swa neh Sancte Dunstanes byrgenne swa he
nest mihte.
 45. Ða wurðen þa twegen cnapan sona on slæpe, & se
þridda wacode swiðor for ege þonne for his gebedum.
 47. Ða gehyrde he færinga swyðe ungerydelic gelyd þam
gelicost/ swylce þæra muneca setl færlice feollon ealle togedere, &
wæs æfre swa leng swa hluddre & menigfealdre & ungeryddre.
 50. Ða æfter langum fyrste geswac þæt gehlyd.
 50. Þær wæs innan þære cyrcean byrnende blacern.
 51. Þa scean þær færinga leoht inn æt þam eastende,
swylce niwe mona arise, swa þæt hit lihte under þære rode swyðran
earme, þe stod ofer þæt weofed.
 54. Þa wæs hit swa leng swa leohtre, swa lange hit leohtode,
þæt þæs blacernes leoht næs nan þing gesyne, & þæt swa
þæt hit lihte geond ealle þa widgyllan cyrcan.
 56. Swa lange hit wæs þa on ðam, þæt he hit ne dorste
na lengc behaldan, & hit asanode þa on þa ylcan wysan þe hit ær
wæxende wæs, swa ðæt he geseh eft þæt blacern leoht, &
þæt oðer geswac.
 59. & se ofdrædda cnapa þæt eal mid him geseah &
hyrde, swylce hit to gewitnesse wære; & þa oðre slepon &
þæs nan þing nyston.
 62. Neh þon ylcan sæle se cing leg æt Sandwic mid scipum.
 62. Ða wæs his gewuna þæt he wolde ælce dæge habban
twa mæssan, butan hit ma wære, & ealle his tida togædere, ær he
ut eode.
 65. Þa eode he ymbe sume neode, þa mæssede man þam cynge
æt Sancte Clementes cyrcean.
 66. Ða cwæð he to his geferan þæt hit betere wære
þæt hig þa mæssan hæfdon.
 67. & he þa inn eode, & him man sona hrymde; & he
þa sona eode binnan þone weohstal on norðhealfe, & se cyng stod on
suðhealfe.
 69. Ða wæs þær an þrilig wahrægl & swyðe
þicce gewefen þæt hangode bæftan þam weofode.
 71. & stod þær an medmycel rod on ðære eorðan on
ðam norðeasthyrnan; & wæs swa mycel þæs treowes gesyne swa
wolde beon god hande brad beneoþan þam wahrifte; & se oðer dæl
wæs betwyx þam wahrifte & þam wahe.
 74. & se preost mæssode be cruce.
 74. Ða geseah he ofer þa rode ane hand swylce heo bletsode;
þa wende he ærost þæt sum man hine bletsode, for þam seo cyrce
wæs eall folces afylled; þa næs þæt na swa.
 77. Ða beheold he hit þa gyt geornor, þa geseah he ealle þa
rode swa swutole, swylce þær nan þing beforan nære, & wæs seo
bletsiende hand styriende & wendende upward.
 80. Þa forhtode he & tweonode him hweðer hit swa wære,
swa nim þuhte.
 81. Ða mid þæs modes tweonunge þa æteowde heo him swa
swutole swa he his agene geseon mihte; & wæron fægere fingras smale
& lang, & þæra nægla toscead & se greata lira beneoðan
þam þuman eall wæs gesyne & fram þam littlan fingre toweard
þæs earmes, & sumne dæl of þære slyfe.
 85. Ða ne dorste he hit na leng behealdan, ac heng þæt
heafod adun, & hit þa geswac þæra bletsunga.
 87. Þæt wæs neh þam þe þæt godspel wæs
gerædd.
 89. Feowertyne nihton ær his forðsiðe he foresæde þone
dæg þe he sceolde cuman to Cofantreo to his langan hame, þær he on
restet; & hit aeode eall swa he sæde.
 91. <foreign>Requiescat in pace</foreign>.

END_TEXT
START_TEXT

Sol I
B5.1.
Solomon and Saturn (I): Cross and Hill 1982, 25-34.



 0.1. Her kið hu Saturnus and Saloman fettode ymbe heora wisdom.
 0.2. Þa cwæð Saturnus to Salomane.
 1.1. Sage me hwer God sete þa he geworhte heofonas and
eorðan.
 1.3. Ic þe secge, he sætt ofer winda feðerum.
 2.1. Sage me hwilc word ærust forðeode of Godes muðe.
 2.2. Ic þe secge: <foreign>fiat lux et facta est lux</foreign>.
 3.1. Saga me for hwilcum ðingum heofon sy gehaten heofon.
 3.2. Ic ðe secge, for þon he behelað eall þæt hym beufan
byð.
 4.1. Saga me hwæt ys God.
 4.2. Ic þe secge, þæt ys God þe ealle ðing on hys
gewealdum hafað.
 5.1. Saga me on hu fala dagum God geworhte ealle gesceafta.
 5.2. Ic þe secge, on VI dægum God gesceop ealle gesceafta.
 5.3. On þam ærostan dæge he gesceop leoht.
 5.3. On þam æfteran dæge he gesceop þa gesceapu ðe
þisne heofon healdað.
 5.4. On þam þriddan dæge he gesceop sæ and eorðan.
 5.5. On þam feorðan dæge he gesceop heofonæs tunglon, and
on ðam V dæge he gesceop fixas and fugelas and on ðam VI dæge he
gesceop deor and nytenu, and Adam ðone ærostan man.
 6.1. Saga me hwanon wæs Adames nama gesceapen.
 6.2. Ic þe secge, fram IIII steorrum.
 7.1. Saga me hwæt hatton þage.
 7.2. Ic þe secge, Arthox, Dux, Arotholem, Minsymbrie.
 8.1. Saga me þæt andworc þe Adam wæs of geworht, se
ærustan man.
 8.2. Ic ðe secge, of VIII punda gewihte.
 9.1. Saga me hwæt hatton þage.
 9.2. Ic ðe secge, þæt æroste wæs foldan pund of ðam
him wæs flesc geworht.
 9.3. Oðer wæs fyres pund; þanon hym wæs þæt blod
read and hat.
 9.4. Ðridde wæs windes pund; þanon hym wæs seo æðung
geseald; feorðe wæs wolcnes pund; þanon hym wæs his modes
unstaðelfæstnes geseald.
 9.6. Fifte wæs gyfe pund; þanon hym wæs geseald sefa and
geðang.
 9.7. Syxste wæs blosmena pund; þanon hym wæs eagena
myssenlicnys geseald.
 9.8. Seofoðo wæs deawes pund; ðanon him becom swat.
 9.9. Eahtoðe wæs sealtes pund; þanon him wæron þa
tearas sealte.
 10.1. Saga me on hwilcere ylde wæs Adam ða he geseapen
wæs.
 10.2. Ic þe secge, he wæs on XXX wintra yldo.
 11.1. Saga me hu lang wæs Adam on længe geseapen.
 11.2. Ic ðe secge, he wæs VI and CX ynca lang.
 12.1. Saga me hu fela wintra leofode Adam on þissere worulde.
 12.2. Ic þe secge, he leofode IX hund wintra and XXX wintra on
geswince and on yrmðe, and syððan to helle ferde and þar grimme witu
ðolode V þusend wintra and twa hund wintra and VIII and XX wintra.
 13.1. Saga me hu fela wintra hæfede Adam ær he bearn
strinde.
 13.2. Ic þe secge, an hund wintra and XXX wintra ær he bearn
strinde; and þa gestrinde he bearn on hys cnihthade se hatte Seth; and he
þa leofode ealles nygon hundred wintra and XXX wintra on þissere worulde.
 13.4. Ða lyfde Seth hys sunu an hund wintra and V wintra ær he
bearn gestrinde; and þa gestrinde he bæarn on hys cnihthade se hætte
Enos, and ða lyfde he hym sylf ealles nygon hund wintra and XII wintra.
 13.8. Ða hæfede Enos an hund wintra þa gestrinde he Chanan
and þa lyfde he Enos ealles nygon hund wintra and V wintra; and ða
hæfede Chanan LXX wintra þa gestrinde he Malaleh, and Canan lyfde þa
ealles nygon hund wintra and X wintra.
 13.11. Ða hæfede Malaleh V and LX wintra ða gestrinde he
Iared, and Malaleh he lyfde ealles nygon hund wintra and V wintra.
 13.13. Ða hæfede Iared II and LX wintra and an hund wintra
þa gestrinde he Enoh, and Iared hys fæder lyfde ealles eahta hund wintra
and II and LX wintra.
 13.15. Ða hæfede Enoh V and LX wintra þa gestrinde he
Matusalem, and Enoh lyfde ealles CCC wintra and V and LX wintra.
 13.16. Ða genam hine God myd sawle and mid lychaman up in þone
heofon.
 13.17. Ða hæfede Mathusalem VII and LXXX wintra and an hund
wintra þa gestrinde he Lamec, and Matusalem hys feder lyfde ealles nygon
hunð wintra and IX and LX wintra.
 13.20. Ða hæfede Lamec an hund wintra and LXXXII wintra þa
gestrinde he Noe, and Lamec lyfde ealles VII hund wintra and LXXVII wintra.
 13.22. Ða hæfede Noe Ð wintra ða gestrinde he bearn Sem,
Cham, Iafet, and Noe lyfde ealles in ðissere worulde DCCCC wintra and L
wintra.
 14.1. Saga me hu fæla þeoda awocon of hys III bearnum.
 14.2. Ic þe secge, LXXII þeoda sindon; and of Seme hys yldestan
suna awocon XXX and of Cham XXX and of Iafeðe XII.
 15.1. Saga me hwæt wæs se ðe acenned næs and æft
bebyrged was on hys moder innoðe, and æfter þam deaðe gefullod
wæs.
 15.3. Ic þe secge, þæt was Adam.
 16.1. Saga me hu lange lyfde Adam on neorxenawange.
 16.2. Ic þe sæcge, and on þam he abyrgde þa farbodenan
fictrewæs blæda, and þæt on frigdæg and þurh þæt he was on
helle V ðusend wintra and  IIC wintra and VIII and XX wintra.
 17.1. Saga me of sancta Maria ylde.
 17.2. Ic þe secge, heo wæs III and syxtig geara eald þa heo
belyfon wæs, and heo wæs XIIII wintra þa heo Crist cende and heo wæs
myd him XXXIII geara on myddaneardde, and heo was XVI ger æfter hym on
worulde; and fram Adame and of frimðe myddaneardes was on getal gerimes
oð/ ðone micclan Noes flod II ðusend wintra and IIC wintra and II and LX
wintra, and fram ðam flode þa wæs oð Abrahames gebyrtide IXC wintra
and II and XL wintra, and from Abrahame was þa forð oð Moises tid, and
Israela oferfar ut of Egyptum VC wintra and VIII wintra, and fram frimðe
myddaneardes oð Cristes ðrowunge wæron VI ðusend wintra and C wintra
and VIII and L wintra.
 18.1. Saga me hu lange worhte men Noes earce.
 18.2. Ic þe secge, LXXX wintra, of ðam treowcinne þe ys
genemned Sem.
 19.1. Saga me hwæt hatte Noes wyf.
 19.2. Ic þe secge, heo hætte Dalila.
 20.1. And hwæt hatte Chames wif.
 20.2. Iaitarecta heo hatte.
 21.1. And hwæt hatte Iafeðes wyf.
 21.2. Ic þe secge, Catafluuia heo hatte; and oðrum naman hyg
sindon genemnede, Olla and Ollina and Ollibania, swa hyg ðreo hatton.
 22.1. Saga me hu lange was Noes flod ofer eorðan.
 22.2. Ic þe secge, XL daga and nihta.
 23.1. Saga me hu lang was Noes earc on lenge.
 23.2. Ic þe secge, heo was CCC fæðema lang and L fæðema
wid and XXX fæðema heah.
 24.1. Saga me hwæt sunu hæfede Adam.
 24.2. Ic þe secge, XXX sunena and XXX dohtra.
 25.1. Saga me hwilc man atimbrode ærust cæastræ.
 25.2. Ic ðe secge, Enos hatte and was Niniuem seo burh, and
wæron þarin gemanna hundtwelftig ðusenda and XX þusenda, and
Hierusalem seo burh heo wæs ærost ofer þam Noes flode getymbrod.
 26.1. And hwæt hætte seo burh þær sunne up on morgen
gæð.
 26.2. Ic þe secge, Iaiaca hatte seo buruh.
 27.1. Saga me hwar gæð seo sunne on æfen to sætle.
 27.2. Ic þe secge, Garita hatte seo burh.
 28.1. Saga me hwilc wyrt ys betst and selust.
 28.2. Ic þe secge, lilige hatte seo wyrt for þon þe heo
getacnað Crist.
 29.1. Saga me hwilc fugel ys selust.
 29.2. Ic ðe secge, culfre ys selust; heo getacnað þone
halegan gast.
 30.1. Saga me hwanon cymð ligetu.
 30.2. Ic secge, heo kimð fram winde and fram watere.
 31.1. Saga me hwilc water ys selust.
 31.2. Ic þe secge, Iordanem seo ea ys selust for þon ðe Crist
was on hyre gefullod.
 32.1. Saga me hwader gewiton þa engelas þe Gode wyðsocon on
heofona rice.
 32.2. Ic þe secge, hyg todældon on þri dælas; anne
dæl he asette on þæs lyftes gedrif; oðerne dæl on þæs wateres
gedryf; þriddan dæl on helle neowelnysse.
 33.1. Saga me hu fela ys woruld watra.
 33.2. Ic þe secge, twa syndon sealte sæ and twa fersce.
 34.1. Saga me hwilc man erost wære wyð hund sprecende.
 34.2. Ic þe secge, sanctus Petrus.
 35.1. Saga me hwilc man aðohte ærust myd sul to æriende.
 35.2. Ic þe secge, þæt wæs Cham, Noes sunu.
 36.1. Saga me for hwam stanas ne synt berende.
 36.2. Ic þe secge, for ðon þe Abeles blod gefeoll ofer stan
þa hyne Cham hys broðer ofsloh myd annes esoles cyngbane.
 37.1. Saga me hwæt ys betst and wyrst betwinan mannon.
 37.2. Ic þe secge, word ys betst and wyrst betwix mannon.
 38.1. Saga me hwæt ys cuðost mannon on eorðan to witanne.
 38.2. Ic þe secge, þæt nys nænygum men nanwyht swa cuð
swa he sceal deað þrowian.
 39.1. Saga me hwæt syndon þa III ðing þe nan man buton
lufian ne mæg.
 39.3. Ic þe secge, on ys fyr, oðer is wæter, ðridde ys
ysen.
 40.1. Saga me hwilc treow ys ealra treowa betst.
 40.2. Ic þe secge, þæt ys wintreow.
 41.1. Saga me hwar resteð þas mannes sawul þone se lychaman
slepð.
 41.2. Ic þe secge, on þrim stowum heo byð; on þam bragene,
oððe on þere heortan, oððe on þam blode.
 42.1. Saga me for hwan wæs seo sæ sealt geworden.
 42.2. Ic þe secge, of ðam X wordon ðe Moises gesomnode in
þære ealdan æ, Godes bebode, and he awearp þa X word in ða sæ,
and hys tearas aget in ða sæ; for þon wearð seo sealt.
 43.1. Saga me hwæt wæron þa worð.
 43.2. Ic þe secge, þæt forme word wæs, <foreign>Non habeas Deos
alienos</foreign>, þæt ys, Ne lufa þu oðerne God ofer me; þæt oðer
worð wæs, <foreign>Non adsumes nomen Domini in uanum</foreign>, Ne cig þu Godes naman on
ydel; þæt ðridde word wæs, healdað þone haligan restendæg;
þæt feorðe word wæs, Ara þinon fæder and þinre meder;
þæt/ fifte word was, <foreign>Non occides</foreign>, Ne sleh þu man unscildine;
þæt VI word wæs, <foreign>Non mechaberis</foreign>, on unriht ne hæm þu; þæt
VII word wæs, Ne stala þu; þæt VIII word wæs, Ne sæge lease
gewitnysse; þæt IX word wæs, <foreign>Non concupiscens rem et omnia proximi
tui</foreign>, Ne gewilna ðu oðres mannes æhta myd unrihte; þæt X word
wæs, <foreign>Non concupiscens uxorem proximi tui</foreign>, Ne gewilna ðu oðres mannes
wyfes on unriht.
 44.1. Saga me hwær ys Moyses byrgen ðæs kininges.
 44.2. Ic þe secge, heo ys be þam huse þe Fegor hatte and nan
man nys þe hyg wite ær þam miclan dome.
 45.1. Saga me for hwilcum þingum þeos eorðe awyrgeð
wære, oððe æft gebletsod.
 45.3. Ic þe secge, þurh Adam heo wæs awirgeð and þurh
Abeles blod and æft heo wæs gebletsod þurh Noe and þurh Abraham and
þurh/ fulluhte.
 46.1. Saga me hwa wingeard erost plantode.
 46.2. Ic þe secge, þæt wæs Noe se heahfæder.
 47.1. Saga me hwa nemde ærost Godes naman.
 47.2. Ic þe secge, se deoful nemde ærost Godes naman.
 48.1. Saga me hwæt ys hefogost to berende on eorðan.
 48.2. Ic þe secge, mannes synna and hys hlafordes yrre.
 49.1. Saga me hwæt ys þæt oðrum licyge and oðrum
myslycige.
 49.2. Ic þe secge, þæt is dom.
 50.1. Saga me hwæt syndon þa IIII ðing ðe næfre fulle
næron, ne næfre ne beoð.
 50.3. Ic þe secge, an ys eorðe, oðer ys fir, ðridde ys
hell, feorðe ys se gytsyenda man worulde welena.
 51.1. Saga me hu fela ys fleogendra fugelcynna.
 51.2. Ic þe secge, IIII .l.
 52.1. Saga me hu fela ys fisccynna on wætere.
 52.2. Ic ðe secge, VI and XXX.
 53.1. Saga me hwilc man ærost mynster getimbrode.
 53.2. Ic þe secge, Elias and Eliseus þa witega and, æfter
fulluhte, Paulus and Antonius þa ærostan ancran.
 54.1. Saga me hwæt syndon þa streamas and þa ean ðe on
neorxenawange flowað.
 54.3. Ic þe secge, heora syndon IIII.
 54.3. Seo æroste hatte Fison, seo oðer hatte Geon, and seo III
hatte Tygres, seo feorðe Eufraten, þæt ys meolc and hunig and æle and
win.
 55.1. Saga me for hwan byð seo sunne read on æfen.
 55.2. Ic þe secge, for ðon heo locað on helle.
 56.1. Saga me hwi scyneð heo swa reade on morgene.
 56.2. Ic þe secge, for ðon hyre twynað hwæðer heo
mæg þe ne mæg þisne myddaneard eondscynan swa hyre beboden ys.
 57.1. Saga me þas IIII wætera þe þas eorðan fedað.
 57.2. Ic þe secge, þæt ys snaw and wæter and hagol and
deaw.
 58.1. Saga me hwa ærost bocstafas sette.
 58.2. Ic þe secge, Mercurius se gygand.
 59.1. Saga me hwæt bockinna and hu fela syndon.
 59.2. Ic þe secge, kanones bec syndon ealra twa and
hundseofontig; eall swa fela ðeoda syndon on gerime and eall swa fela
leornyngcnihta buton þam XII apostolum.
 59.4. Mannes bana syndon on gerime ealra CC and XVIII.
 59.5. Mannes addre þa beoð ealra CCC and V and LX.
 59.5. Mannes toða beoð on eallum hys lyfe II and XXX.
 59.6. On XII monðum beoð II and L wucena and CCC dagena and V
and LX daga; on XII monðum beoð ehta þusend tyda and VII hund tyda.
 59.8. On XII monðum þu sealt syllan þinon ðeowan men VII
hund hlafa and XX hlafa buton morgemetten and nonmettum.

END_TEXT
START_TEXT

Ad
B5.2.
Adrian and Ritheus: Cross and Hill 1982, 35-40.



 0.1. Adrianus cwæð to Ritheus.
 1.1. Saga me hu lange wæs Adam on neorxnawange.
 1.2. Ic þe secge, he wæs þrittine gear.
 2.1. Saga me on hwilcne dæig he gesingode.
 2.2. Ic þe secge, on frydæig and on þone dæig he was
ær gesceapen, and on þam dæge he eft asweolt and for þam Crist eft
þrowede on þam dæge.
 3.1. Saga me on hwæðere Adames sidan nam ure Drihten þæt
ribb þe he þæt wif of geworhte.
 3.3. Ic þe secge, on ðære winstran.
 4.1. Saga me hwær sæt ure drihten þa he geworhte heofonan
and eorðan and ealle gesceafta.
 4.3. Ic þe secge, ofer winda fiðerum.
 5.1. Saga me hwær is seo eorðe þe næfre sunne on ne
scean, ne mona, ne næfre wind on ne bleow, nane tid dæges ne ær ne
æfter.
 5.3. Ic þe secge, seo eorðe is in þære readan sæ ofer
þære eode Israela folc of Egipta hæftnode.
 6.1. Saga me hwær scyne seo sunne on niht.
 6.2. Ic þe secge, on þrim stowum; ærest on þæs hwales
innoðe þe is cweden Leuiathan and on oðre tid heo scynð on helle and
þa ðridda tid heo scynð on þam ealond þæt is Glið nemned, and
þar restað haligra manna saula oð domesdæig.
 7.1. Saga me for hwam scyne seo sunne swa reade on ærnemorgien.
 7.2. Ic þe secge, for þam ðe heo kymð up of þære
sæ.
 8.1. Saga me for hwam byð seo sunne swa read on æfen.
 8.2. Ic þe secge, for þan þe heo lokað ufan on helle.
 9.1. Saga me hu mycel seo sunne sy.
 9.2. Ic þe secge, heo ys mare þonne eorðe for þam heo byð
on ælcum lande hat.
 10.1. Saga me hwilc sy seo sunne.
 10.2. Ic þe secge, Astriges se dry sæde þæt hit wære
byrnende stan.
 11.1. Saga me hwæt þæs liuigendan mannes gleng sy.
 11.2. Ic þe secge, þas deadan swat.
 12.1. Saga me hwilc sunu wræce ærest his fæder on hys
moder innoðe.
 12.2. Ic þe secge, þære næddran sunu, for þam ðe seo
moder ofsloh ær þane fæder, and þonne ofsleað þa bearn eft þa
moder.
 13.1. Saga me hwilc bisceop wære ærest on þare ealdan æ
ær Cristes tokyme.
 13.2. Ic þe secge, Melchisedech and Aaron.
 14.1. Saga me hwilc bisceop wære on þære niwan æ.
 14.2. Ic þe secge, Petrus and Iacobus.
 15.1. Saga me hwilc man witegode ærest.
 15.2. Ic þe secge, Samuel.
 16.1. Saga me hwa wrat bocstafas ærest.
 16.2. Ic þe secge, Mercurius se gigant.
 17.1. Saga me hwa sette ærest wineardas of þe hwa dranc
ærest win.
 17.2. Ic þe secge, Noe.
 18.1. Sæga me hwa wære ærest læce.
 18.2. Ic þe secge, Aslerius se wæs cwæden.
 19.1. Sæga me hwæt sint þa twegen men on neorxnawang and
þas gelomlice wepað and beoð unrote.
 19.3. Ic þe secge, Enoc and Helias; hi wepað for þam ðe hi
sceole cuma on ðisne middangeard and beon deade þeah hy ær þone deað
longe yldon.
 20.1. Saga me hwær wuniað hy.
 20.2. Ic þe secge, Malifica and Intimphonis; þæt is on
simfelda and on sceanfelda.
 21.1. Saga me for hwam si se hreuen swa sweart þe ær wæs
hwit.
 21.2. Ic þe secge, for þy þe he eft ne gehwirfde to Noe in to
þære arke þe he ær of gesend was.
 22.1. Saga me for hwam se hrefen þurh gehyrsumnisse geþingode
þæt he ær þurh ofermodignisse agilte.
 22.3. Ic þe secge, þa he fedde Heliam þa he in eode to þam
westenne/ and him þenode.
 23.1. Saga me hwær byð mannes mod.
 23.2. Ic þe secge, on þam heafde and gæð ut þurh þone
muð.
 24.1. Saga me hwilce wihta beoð oðre tid wifkinnes and oþre
tid wæpnedkinnes.
 24.3. Ic þe secge, Belda se fisc on sæ and Viperus seo
næddre and Coruus se fugel, þæt is se hrefen.
 25.1. Saga me for hwam seo sæ si sealt.
 25.2. Ic þe secge, for þam þe Moyses wearp on sæ þa tin
word ðære æaldan æ, þa ða he worhte þa breda for þam þe
Israela folc wurðedon deofolgild.
 26.1. Saga me hwæt sindon þa twegen fet þa þeo sawul
habban sceal.
 26.2. Ic þe secge, Godes lufu and manna and gif heo ðæra
naðer nafað þanne byð heo healt.
 27.1. Saga me on hu manegum fiðerum sceal seo sawul fleogan gif
heo sceal to heofonum fleogan.
 27.3. Ic þe secge, feower, glæwnisse, geþwærnisse,
strengþe, and rihwisnisse.
 28.1. Saga me, hwilc man wære dead and nære acenned and
æfter þam deaðe wære eft bebyried in his moder innoðe.
 28.3. Ic þe secge, þæt wæs Adam se æresta man, for
þam eorðe wæs his moder and he wæs bebiriged eft in þære
eorðan.
 29.1. Saga me þære burge naman þær sunne upgæð.
 29.2. Ic þe secge, Iaiaca heo hatte.
 30.1. Saga me hwæt hatte þæt þær heo on sætl
gæð.
 30.2. Ic þe secge, Iainta hit hatte.
 31.1. Saga me hwilc word wæs ærest.
 31.2. Ic þe secge, drihten cwæð, gewurðe leoht.
 32.1. Saga me hwæt is hefegost mannum on eorðan.
 32.2. Ic þe secge, hlafordes yrre.
 33.1. Saga me hu fela si fleogendra fugela kynna.
 33.2. Ic þe secge, twa and fiftig.
 34.1. Saga me hwæt nædderkinna si on eorðan.
 34.2. Ic þe secge, feower and þrittig.
 35.1. Saga me hwæt fisckinna si on wætere.
 35.2. Ic þe secge, six and þrittig.
 36.1. Saga me hwa gesceope ealra fisca nama.
 36.2. Ic þe secge, Adam se æresta mann.
 37.1. Saga me hu fela wæs þære kempena þe Cristes hregel
dældon.
 37.2. Ic þe secge, seofon heora wæron.
 38.1. Saga me feower stafas dumbe.
 38.2. Ic þe secge, an is mod, oðer geþanc, þridde is stef,
feorðe is ægesa.
 39.1. Saga me hwæt sint þa þreo ðinc ðe nan mann butan
ne mæig beon.
 39.2. Ic þe secge, þæt is wæter and fyr and isen.
 40.1. Saga me hwa Godes naman nemnede ærest.
 40.2. Ic þe secge, deofol.
 41.1. Saga me hu wæs Crist acenned of Maria his meder.
 41.2. Ic þe secge, ðurc þæt swiðre breost.
 42.1. Saga me hwa dyde þæt sunne stod ane tid dæiges.
 42.2. Ic þe secge, Iosue hit gedyde in Moyses gefeohte; þeo dun
hatte Gabaon þe heo onstod.
 43.1. Saga me hwæt byð betst and wyrst.
 43.2. Ic þe secge, mannes word.
 44.1. Saga me hwæt þam men si leofust on his life and laðest
æfter his deaðe.
 44.2. Ic þe secge, his willa.
 45.1. Saga me hwæt deð þæt swete wurd.
 45.2. Ic þe secge, hit gemanifealdað mannes freondscype and
stilleð mannes feond.
 46.1. Saga me hwylc byð se leasa freond.
 46.2. Ic þe secge, he byð mannes gefera to beode and nang to
neodþærfe.
 47.1. Saga me hwæt onscunað se seoca man þe ær him gesund
lufode.
 47.2. Ic þe secge, þam seoca men byð mete lað þe him
ær was leof and his eagum byð leoht lað þe him æror wæs leof.
 48.1. Saga me on hwam mæig man geseon mannes deað.
 48.2. Ic þe secge, twege manlican beoð on mannes eagum; gif
þu þa ne gesihst þonne swilt se man and bið gewiten ær þrim
dagum.

END_TEXT
START_TEXT

Sol II
B5.3.
Solomon and Saturn (II): Menner 1941, 168-71.



 1. Saturnus cwæð, Ac hu moniges bleos bið ðæt deofol
and se Pater Noster ðonne hie betwih him gewinnað?
 2. Saloman cwæð, ðritiges bleos.
 3. Saturnus cwæð, Hwæt sindon ða ærestan?
 3. Saloman cwæð, ðæt deofol bið ærest on
geogoðhade on cildes onlicnisse, ðonne bið se Pater Noster on haliges
gastes onlicnisse.
 5. Ðriddan siðe bið ðæt deofol on dracan onlicnisse.
 6. Feorðan siðe bið se Pater Noster on stræles onlicnisse
ðe <foreign>brahhia dei</foreign> hatte.
 7. Fiftan siðe bið ðæt deofol on ðystres onlicnisse.
 8. Sixtan siðe bið se Pater Noster on leohtes onlicnisse.
 9. Seofoðan siðe bið ðonne ðæt deofol on wildeores
onlicnisse.
 10. Eahteoðan siðe bið se Pater Noster on ðæs hwales
onlicnisse ðe leuiathan hatte.
 11. Nygoðan siðe bið ðæt deofol on atoles swefnes
onlicnisse.
 12. Teoðan siðe bið ðonne ðæt Pater Noster on
heofonlicre gesihðe onlicnesse.
 13. Enleftan siðe bið ðæt deofol on yfles wifes
onlicnesse.
 14. Twelftan siðe bið se Pater Noster on heofonlicre byrnan
onlicnisse.
 15. Ðreoteoðan siðe bið ðæt deoful on sweordes
onlicnesse.
 16. Feowerteoðan siðe bið se Pater Noster on gyldenre byrnan
onlicnisse.
 17. Fifteoðan siðe bið þæt deofol on bremles
onlicnisse.
 18. Sixteoðan siðe bið se Pater Noster on seolfrenes earnes
onlicnesse.
 19. Seofonteoðan siðe bið ðonne ðæt deofol on sleges
onlicnisse.
 20. Eahteoðan siðe bið se Pater Noster on seolfrenes earnes
onlicnesse.
 21. Niogonteoðan siðe bið ðæt deofol on fylles
onlicnisse.
 22. <foreign>XX</foreign> siðe bið Pater Noster on Cristes onlicnesse.
 22. On <foreign>xxi</foreign> siðe bið ðæt deofol on ætrenes fugeles
onlicnisse.
 23. On <foreign>xxii</foreign> siða bið ðæt Pater Noster on gyldenes earnes
onlicnisse.
 24. On <foreign>xxiii</foreign> siða bið ðæt deofol on wulfes onlicnisse.
 25. On <foreign>xxiiii</foreign> siða bið se Pater Noster on gyldenre racenteage
onlicnisse.
 26. On <foreign>xxv</foreign> siða bið ðæt deofol on wrohte onlicnisse.
 27. On <foreign>xxvi</foreign> siða bið se Pater Noster on sybbe onlicnisse.
 27. On <foreign>xxvii</foreign> siða bið ðæt deofol on yfeles geðohtes
onlicnes.
 28. On <foreign>xxviii</foreign> siða bið se Pater Noster on arfæstes gastes
onlicnesse.
 29. On <foreign>xxviii</foreign> siða bið deoplicor gehwyrfed ðæt deofol on
deaðes onlicnesse.
 30. Saloman cwæð, Domlicor bið ðonne se Pater Noster
gehwyrfed on Dryhtnes onlicnesse.
 32. Saturnus cwæð, Ac hwa aspyreð ðæt deofol of hefones
holte and hine gebringeð on ðara Cristes cempena fæðmum ðe ðus
hatton, Cherubin and Seraphin?
 34. Saloman cwæð, Uriel and Rumiel.
 35. Saturnus cwæð, Ac hwa scotað ðæt deofol mid
weallendum strælum?
 36. Salomon cwæð, Se Pater Noster scotað ðæt deofol mid
weallendum strælum, and seo liget heo bærneð and tacnað and se regn
hit ufan wyrdeð and ða genipu hit dweliað and se ðunor hit ðrysceð
mid ðære fyrenan æcxe and hit drifeð to ðære irenan
ræccenteage ðe his fæder on eardað, Satan and Sathiel.
 40. And ðonne ðæt deofol swiðe wergað, hit seceð
scyldiges mannes nieten oððe unclæne treow, oððe gif hit meteð
ungesenodes mannes muð and lichoman and hit ðonne on forgietenan mannes
innelfe gewiteð, and ðurh his fell and ðurh his flæsc on ða eorðan
gewiteð, and ðanon helle westen gespyrreð.
 45. Saturnus cwæþ, Ac hulic heafod hafað se Pater Noster?
 46. Salomon cwæð, Pater Noster hafað gylden heafod and
sylfren feax, and ðeah ðe ealle eorðan wæter sien gemenged wið ðam
heofonlicum wætrum uppe on ane ædran and hit samlice rinan onginne eall
middangerd mid eallum his gesceaftum, he mæg under ðæs Pater Nosters
feaxe anum locce drige gestandan.
 50. And his eagan sindon <foreign>xii</foreign> ðusendum siða beorhtran ðonne
ealles middangeardes eorðe, ðeah ðe hio sie mid ðære beorhtestan
lilian blostmum ofbræded, and æghwylc blostman leaf hæbbe <foreign>xii</foreign>
sunnan, and æghwylc blostma hæbbe <foreign>xii</foreign> monan, and æghwylc mona sie
sinderlice <foreign>xii</foreign> ðusendum siða beorhtra ðonne he ieo wæs ær Abeles
slege.
 56. Saturnus cwæð, Ac hulic is ðæs Pater Nosters seo
wlitige heorte?
 57. Saloman cwæð, His heorte is <foreign>xii</foreign> ðusendum siða
beorhtre ðonne ealle ðas seofon heofonas ðe us syndon ofergesette, ðeah
ðe hie sien ealle mid ði domescan fyre onæled, and ðeah ðe eall
ðeos eorðe him neoðan togegnes byrne.
 60. And heo hæbbe fyrene tungan and gyldene hracan and leohtne
muð inneweardne, and ðeah ðe eall middangeard sie fram Adames frymðe
edniowe gewurden and anra gehwelc hæbbe ða <foreign>xii</foreign> snyttro Habrahames and
Isaces and Iacobes, and anra gehwylc mote lifigan ðreo hund wintra, ne magon
hie ðære tungan gerecnesse ne hire mægnes swiðmodnisse aspyrian.
 65. Ond his earmas siendon <foreign>xii</foreign> ðusendum siða lengran ðonne
ealles middangeardes eorðe oððe beamas, ðeah ðe hie sien mid ðy
beorhtestan wyrhtan folmum tosomne gefeged and anra gehwylc ende sie fram
oðrum to ðam midle mid ðy gulliscan seolfre oferworht and mid ðam
neorxnawonges compgimmum astæned, and his handa twa hie sint bradran ðonne
<foreign>xii</foreign> middangeardas ðeah hie sien ealle tosomne gesette.
 71. Ond se halga cantic he hafað gyldene fingras and ðara is
anra gehwylc synderlice þritigum ðusendum dæla lengran ðonne eall
middangeard oððe eorðe.
 73. And on ðæs Pater Nosters ðære swiðran handa is
gyldennes sweordes onlicnis ðæt is eallum oðrum wæpnum ungelic.
 75. His leoma he is hlutra and beorhtra ðonne ealra heofona
tungol oððe on ealre eorðan sien goldes and seolfres frætwednessa and
fægernessa, and ðæs dryhtenlican wæpnes seo swiðre ecglast he is
mildra and gemetfæstra ðonne ealles middangeardes swetnissa oððe his
stencas.
 79. Ond seo wynstre ecglast ðæs ilcan wæpnes he is reðra
and scearpra ðonne eall middangeard ðeah he sie binnan his feower hwommum
full gedrifen wildeora, and anra gehwylc deor hæbbe synderlice <foreign>xii</foreign> hornas
ierene and anra gehwylc horn hæbbe <foreign>xii</foreign> tindas ierene and anra gehwylc tind
hæbbe synderlice <foreign>xii</foreign> ordas and anra gehwilc sie <foreign>xii</foreign> ðusendum siða
scearpra ðonne seo an flan ðe sie fram hundtwelftigum hyrdenna
geondhyrded.
 85. Ond ðeah ðe seofon middangeardas sien ealle on efen
abrædde on ðeoses anes onlicnisse, and ðær sie eall gesomnod
ðætte heofon oððe hell oððe eorðe æfre acende, ne magon hie
ða lifes linan on middan ymbfæðman.
 89. Ond se Pater Noster he mæg ana ealla gesceafta on his
ðære swiðran hand on anes weaxæples onlicnisse geðyn and
gewringan.
 90. Ond his geðoht he is spryngdra and swyftra ðonne <foreign>xii</foreign>
ðusendu haligra gæsta, ðeah ðe anra gehwylc gæst hæbbe
synderlice <foreign>xii</foreign> feðerhoman and anra gehwylc feðerhoma hæbbe <foreign>xii</foreign>
windas and anra gehwylc wind twelf sigefæstnissa synderlice.
 94. Ond his stefen heo is hludre ðonne eall manna cynn oððe
eall wildeora cynn, ðeah ðe hie sien ealle on ðone munt gesomnod ðe sie
in ðære lengo ðe seo line ðe wile þrie and þritigum siða ealle
eorðan ymbehwyrft utan ymblicggan.
 97. Ond ðeh ðe ðæron gesomnod sie eall ðætte heofon
oððe hell oððe eorðe æfre acende, and anra gehwylc ge ðara
cweðendra ge ðara uncweðendra hæbbe gyldene byman on muðe, and
eallra bymena gehwylc hæbbe <foreign>xii</foreign> hleoðor, and hleoðra gehwylc sie
heofone hearre and helle deopre, ðonne gena ðæs halgan cantices se
gyldena organ he hie ealle oferhleoðrað and ealle ða oðra he adyfeð.
 104. Saturnus cwæð, Ac hulic is ðæs Pater Noster.
 104. Saloman cwæð, hafað gyldene fonan, and seo fane is
mid <foreign>xii</foreign> godwebbum utan ymbhangen, and anra gehwylc godweb hangað on
hundtwelftigum hringa gyldenra.
 107. Ond ðæt æreste godweb is haten <foreign>aurum celæstium</foreign>,
ðam ðiostro ne magon hundtwelftigum mila neah gehleonian.
 109. Ðonne nemnað englas ðæt æftere godweb <foreign>spiritum
paraclitum</foreign> in ðam godwebcynne bið Sanctus Mihhael gescyrped on domes
dæg.
 110. Ðonne nemnað englas ðæt ðridde godwebb
<foreign>pastoralices</foreign>, ðæt godwebb wæs on ðæs godwebbes onlicnisse ðe
ieo ymb mines fæder Dauides columban hangode on ðeosum ilcan temple.
 113. Ðonne is ðæt feorðe godwebb haten <foreign>solacitum</foreign>,
ðæt godweb wæs on ðæs godwebbes onlicnisse ðe geo Abimelech, se
goda cining, brohte Criste to lacum and to ansægdnesse.
 116. Ðonne is ðæt fifte godwebb haten <foreign>uita perpetua</foreign>,
ðæt godwebb is ðonne ðære halgan ðrinisse.
 117. Ðonne is ðæt syxte godwebb haten <foreign>sacrificium dei</foreign>,
ðæt is ðonne on eallra deora onlicnesse.
 118. Ðonne is ðæt seofoðe.

END_TEXT
START_TEXT

Let 1 (Sisam)
B6.1.
Boniface to Eadburga: K. Sisam 1953, 212-223.



 1. Her sagað on þissum bocum þæt domne Wynfrið sende
þis gewrit ærost to þissum leodum, bi sumum preoste se wæs þrage
forðfered and gehwyrfde þa eft to his lichaman.
 3. He sæde þæt he bicome to þisse þeode, and þæt
he spæce wið ðone preost, and he me þa rehte þa wundorlican
gesihðe þa þe he geseah þa he wæs buton lichaman, and þis he me
rehte eall his agene worde.
 7. He cwæð þæt him geeode þurh nedbade þæt his
lichama wære seoc geworden, and he wæs semninga þy gaste benæmed.
 9. And him þuhte þæt hit wære on þære onlicnysse
þe him man þa eagan weccende mid þicce hrægle forbrugde, and þa
semninga wæs seo bewrigennys onweg anumen, and þa wæs him ætywed on
gesihðe ealle þa þing þe him næfre ær gesegen næron ne
onwrigen, and him wæs æghwæt swiðe uncuð þæt þe he geseah.
 13. And þa æt nyxtan wæs eall seo swearte bewrigennis
aworpen fram his eagum, þa þuhte him þæt eall þes middaneard wære
gesamnod biforan his lichaman gesihðe, and he sceawode eall folc, and ealle
eorðan dælas and sæstreamas, under anre gesihðe.
 17. And him þuhte þæt þa englas wæron swilce hig
byrnende wæron, þa þe hine læddon ut of þam lichaman, and he ne
mihte nænig þinga locian on hig for þære micclan beorhtnesse þe hig
mid ymbseted wæron, and hig sungon swiðe wynsumum stefnum and swiðe
geswegum, and hig cwædon, <foreign>Domine, ne in ira tua arguas me, neque in furore
tuo corripias me</foreign>, þæt is, Drihten, ne þrea þu us in þinum yrre, ne
þu us ne steor in þinre hatheortnysse.
 25. And he sæde þæt hig hine abrudon up in þone lyft, and
he þa geseah fyr beornan ymb ealles þyses middaneardes ymbhwyrfte, and se
leg wæs forðblæstende mid swiðe unmætre micelnysse, and he wæs
swiðe egeslic upastigende, and næs eall þes middaneard, þa ic hine
sceawode, buton swilc he wære on anes cleowen onlicnysse, and eall his
weorc, and ic geseah þæt þæt fyr wolde blæstan ofer ealne
middaneard, gif se engel ne sette Cristes rode tacen ongean þam fyre, and
þonne gestilde hit, and se leg swiðrode on micclum dæle.
 33. And ic wæs swiðe unaræfnedlice geþræsted on minum
eagum for þisses micclan brynes ege, and me wæs ealra swiðost seo
gesihð forstynded for þara scinendra gasta beorhtnesse, and þa æthran
þære beorhtan gesihðe an engel minum heafde, and ic wearð þurh
þæt gescyld and gesund gehealden fram þara lega sceaððignesse.
 39. And he sæde, on þære tide þe he wæs of his
lichaman/, þæt þyder wære gesamnode of lichamum swa micel menego
forðferedra sawla swa he ne wende þæt ealles mennisces cynnes nære
swylc unrim menego swilc þæt wæs.
 42. And he sæde eac þæt þær wære micel meniu æt
awergedra gasta, and eac þam beorhtum englum þe þær gesegene wæron,
hig hæfdon micel geflit wið ða awyrigdan gastas bi þam soðfæstan
sawlum þe þær wæron utgongende of lichaman, and þa deoflu wæron
wregende/ þa sawle, and hig wæron heapiende hiora synna pund on hio, þa
englas/ wæron ladiende and lihtigende hiora synna.
 49. And se man sæde þæt he sylf gehyrde ealle his
godwyrcnisse and his agene synna, þa þe he of his giogoðe gefremede,
oððe þæt he on receleaste gefremode, þæt he nolde his synna
andettan, and þæt he on ofergitolness gefremode, oððe þæt he
eallunga nyste þæt hit to synna oðlengde, and ælc þara synna cegde
his agenre stefne wið hine, and hio hine hig ardlice þreadon, and anra
gehwilc þara synna þe he of his iugoðe gefremede, on ænigum hade
þær wæs forðgeboren on hiora midnesse, and hio wæron þus
sprecende, Sum cwæð, Ic eom þin gitsung þe þu unalyfedlice
gegitsodest wið Godes bebodu.
 58. Sum cwæð, Ic eom idel gilp þe þu mid mannum gylplice
ahofe.
 59. Sum cwæð, Ic eom leasung in þære þu gefirenadest
þær þu wære ligende.
 60. Sum cwæð, Ic eom unnyt word þe þu idelice
gespræce.
 61. Sum cwæð, Ic eom gesihð þurh þa þu gefirenadest.
 62. Sum cwæð, Ic eom gemanes and ungehersumnes, þær þu
ealdum gastlicum mannum ungehyrsum wære.
 64. Sum cwæð, Ic eom drupung and sleacnis þe þu wære
receleas in haligra gewrita geornesse.
 65. Sum cwæð, Ic eom swiciende geþoht and unnyt gamen, þe
þu oðra manna lif eahtodest and þin agen lif forlete, and ic þe ofer
gemet on cyrican and buton cirican gebisgode.
 68. Sum cwæð, Ic eom slapolnis mid þam þu wære
geþricced, þæt þu late arise Gode to andettenne.
 69. Sum cwæð, Ic eom unnytnys, and hig him on sædon manega
þing þissum gelic.
 71. And ealle þa þe he on his lifes dagum lifigende gefremode,
þe he areceleasode to andettenne, and manige synna þær cirmdon swiðe
egeslice wið hine þa þe he næfre ne wende þæt hio to synnum
oðlengdon, and þa awyrigdan gastas wæron geswege eallum þam synnum,
and hig wæron hine swiðe heardlice wregende, and hig wæron secgende
ealle þa stowe and ealle þa tide þe hig þa mandæde on gedydon.
 77. And he þær geseah eac sumne þara manna þe he ær
gewundode/ þa hwile þe he lifigende wæs, and se man lifde þagyt, and
to gewitnesse his yfela he wæs þider gelæded, and sio wund wæs open,
and þæt blod wæs stemende, and he wæs cegende his agenre stefne and
hefiestu/ edwit cweðende, and he stælde þæs blodes gyte swiðe
wælhreowlice, and he tealode and heapode micel meniu synna on hine, and
þa ealdan feond trymedon and sædon þæt he wære hira gewealdes and
hira hlytes.
 85. Þa ladedon me min þæt lyttla mægen þa þe ic
earma and unmeodumlice gedyde.
 86. Sum cwæð, Ic eom fæsten þe he his lichaman on
aclænsode wið ðam yfelan geornissum.
 87. Sum cwæð, Ic eom hluttor gebed þæt he geat in
Drihtnes gesihðe.
 89. Sum cwæð, Ic eom untrumra þegnung, þa he mildelice
siocum gedyde.
 90. Sum cwæð, Ic eom sealmsang þone he Gode gedyde to bote
his unnyttra worda, and swa him cegde anra gehwilc þæra mægna, and
wæs hine beladigende wið his synnum, and þas þe þe wæron eac
miccligende þa engellican gastas, and me wæron þas mægnu
bescyldigende þa þe her trymedon, and me wæron þa mægnu miccle
maran geþuht þonne ic æfre wende þæt ic hig on minum mægne
gefremman mihte.
 97. And he sæde eac þæt he geseage on þissum nioðeran
middanearde fyrene seaðas, and þa wæron swiðe egeslice up
blæstende, and he geseah fleogan ingemang þam fyrenen lege þa earman
gastas, þa wæron on sweartra fugela onlicnissum, and hig wæron
hiofigende and wepende and gristbitigende mid menniscre stefne hiora agene
fyrhtu, and þæt andwearde wite, and hig gesæton hwilum lythwon on
þæra seaða ofrum, and hig fiollon eft æfre heofigende in þa
seaðas.
 104. Þa cwæð him an to of þam halgan englum, þeos lyttle
rest getacnað þæt ælmihtig Drihten syleð þissum sawlum celnisse
and reste æfter þam toweardan domes dæge.
 107. And se man gehyrde under þam seaðum, in þære
nioðeran helle, swiðe egeslic granung and swiðe micelne wop þara
hiofigendra sawla.
 109. Þa cwæð him to an þæra engla, þeos granung and
þes wop þe þu her gehyrest in þisse nioðeran helle, þæt syndon
þa sawla þe hiom næfre to ne cymð Godes seo arfæste miltse, ac hio
sceall cwylmian se eca leg.
 113. And he þær geseah eac on sume stowe swiðe wundorlicre
fægernisse, and þær blissode swiðe fægera sawla menigu, þa
laðedon hig hine þæt he come to hiora gefean, gif him alyfed wære.
 116. Þa com þanon swiðe micel sweg, and se wæs on swiðe
micelre swetnysse, þis þonne wæs þæra eadigra gasta oroð.
 117. Þeos stow þonne wæs be þan þe englas him sædan
þæt hit wæs se mæra niorxnawang.
 120. And he þær geseah fyren ea, sio wæs gefylled mid
weallende wite, and hio wæs eall inneweard byrnende, and hio wæs on
wunderlicre fyrhtu, and þær wæs an treow ofer þa ea on brycge
onlicnysse.
 123. Þonne efstan þa halgan sawla to þære bricge fram
þam gemote þe hig æt wæron, and hig gyrndon þæt hig oferforen
þa ea.
 125. Þonne ferdon hig sume swiðe anrædlice ofer þa
bricge.
 125. And sume hig wurdon aslidene of þam triowe, þæt hig
befeollan in þa tintregan ea, sume hig befiollan in fotes deopnesse, sume mid
ealne lichaman, sume oð ða cneowu, sume oð ðone middel, sume oð ða
helan, þonne symble wæs þara sawla æghwilc biorhtre þonne hio ær
wæs, syððan hio eft coman up of þære picenan ea.
 130. Þa cwæð an engel to him bi þam feallendum sawlum,
þis syndon þa sawla þe æfter hinsiðe sumere arfæstre clænsunge
bihofiað, and Godes miltsunge, þæt hig syn him wyrðe to bringenne.
 134. And he sæde þæt he þær gesege scinende weallas,
þa wæron on micelre biorhtnesse and on wundorlicre lengu and on
ormættre heannesse.
 136. Þa cwædon þa halgan englas, þis is sio halige and sio
mærlice ceaster Hierusalem, in þære gefægniað symble þa eadigan
sawla and þa halgan gastas.
 138. And þonne þa sawla coman ofer þa ea, þe ic ær big
sæde, þonne efstan hig eallum mægne wið ðissa wealla.
 140. He þonne sæde þæt hig wæron swiðe beorhte
scinende, and he sæde þæt him wurde for þisse micclan beorhtnesse his
eagena gesihð forstynted, þæt he nænig þinga locian ne mihte on
þa beorhnesse.
 144. Sæde eac þæt þær cumen wære sumes mannes sawul
to þam gemote se wearð dead in abboddomes þegnunge, and sio wæs
swiðe wlitig gesegen.
 146. Þa gegripon þa deoflu þa sawle, and hig sædon
þæt hio wære hiora hlytes and hiora anwealdes.
 147. Þa andswarode him an of þam halgan englum and cwæð,
Ic eow nu gecyðe hraðe, ge earman gastas, þæt þios sawul ne bið
eowres/ gewealdes.
 150. Þa mid þy þe þis gecweden wæs, þa com þær
færlice micel heap swiðe hwittra sawla, and þus wæron cweðende,
þes abbod wæs ure ealdor, and us ealle he gestrynde Gode mid his lare, and
he bið alysed for þissum weorðe, and he ne bið eowres anwealdes.
 153. Þa gefuhton þa englas wið ðam deoflum, and þa englas
þa geeoden on þa deoflu þæt hig generedon þa sawle of þara
awerigdra/ gasta anwealde.
 156. Þa þreade se halga engel þa deoflu, and cwæð, Wite
ge nu þæt ge genamon þas sawle buton rihte, gewitað ge nu, earman
gastas, nu in þæt ece fyr.
 158. And þa se engel þis gecweden hæfde, þa ahofan þa
awyrigdan deoflu swiðe ormætlicne hiaf, and hig wurpon hig sylfe mid
cwealmlicre flihte on þa byrnende seaðas, and hig coman eft æfter
lyttlum fæce in þæt gemot, and hig fliton bi manna sawla gewyrhtum.
 163. And hig fliton eac bi þara manna gewyrhtum þe in þissum
life mislice lifiað.
 164. And he sæde eac, on þa tid þe he wæs buton lichaman,
þæt he mihte sceawian þa men þa þe wæron mid synnum besmitene,
and eac þa þe wæron mid halgum mægnum Gode þeowigende and mid
arfæstnyssum hæfdon ælmihtigne God.
 167. And he geseah þæt þa Godes men wæron symble
biscyldende fram þam englum, and þa englas wæron to him geþeodde mid
sibbe and mid lufu.
 170. And he sæde bi þam mannum þe wæron gefylde mid
manfullum synnum, þæt þær wæron symble deoflu to þam geþeodde,
and he sægde þonne se man syngode, oððe on worde oððe on dæde,
þæt þa deoflu þæt singallice sædon þam wyrrestan deoflum, and
þæt hig hit brohtan mid hleahtre in hira midnesse.
 174. And he sæde þonne se man firnode þæt þa deoflu
brohtan ælce synne onsundran þam oðrum deoflum to gewitnesse, and he
sæde þæt se diofol semninga þa synne gelærde þone man, and
þæt he hig eft semninga gecydde þam deoflum.
 179. And he sæde þæt he geseage grindan her on worulde an
mægden on anre cweorne.
 180. Þa gesioh hio licgan oþres mægdnes lorh wið hig,
swiðe fægre awrittenne, mid fagum flese.
 181. Þa forstæl hio hine.
 182. Þa wæron þa deoflu sona gefylled mid swiðe
ormætlice gefean, and þær urnon sona fif þa wyrrestan deofla and
sædon þa stalu to scylde in þara oðra deofla gemote, and hig wregdon
þa stale to scylde, and sædon þæt þæt mæden wære
fyrenfull.
 185. And sæde eac þæt he þær gesege sumes ealdes
preostes sawle on micelre unrotnesse se wæs lyttle ær dead, and þam he
þegnade þonne he læg on his feorhadle, and he me þa bæd þa he
wæs sweltende þæt ic bæde his broðor þæt he friode sum
mænnen for hine þæt wæs hiom bæm gemæne.
 190. Þa ahead he hit him, ac his lices broðor for his gitsunge
agælde/ þa bene and nolde hig gefyllen.
 191. Þa wæs his sawul on þære hextan sworetunge, and
wæs/ wregende hire þone ungetriowan broðer, and hio hefiglice hine
þreade/.
 194. And þa þis wæs eall þuss gespecen and gesceawod, þa
bibudon þa eadigan englas þæt his sawul ahwyrfde eft buton yldinge to
his lichaman and he þa gecydde eall þæt him þær æteawed wæs
gelyfedum mannum; and þam þe hit bismorodan, þonne forwyrnde he þam
þære segene.
 198. And sumum wife he gerehte hire synne, sio wæs eardigende in
feorþiode, and he hire gecydde þæt hio mihte geearnian, gif hio sylf
wolde, þæt hire wære ælmihtig God miltsiend.
 201. And sumum mæssepreoste he gerehte ealle þas gastlican
gesihðe.
 202. Þæs mæssepreostes nama wæs Bogia, and se hine
gelærde þæt he þa gesihðe mannum cydde.
 203. And he gecydde þam preoste þæt he wæs iu for manegum
wintrum bigyrded for Godes lufan mid iserne gyrdelse, and næs him þæs
nænig man gewita.
 206. And he sæde þa he eft sceolde to his lichaman, þæt
he þa nænigre oðru wiht swa swiðe onscunode on ealre þære
gesihðe þe he geseah swa his agenne lichaman, ne him nan þing swa ladlic
þuhte ne swa forsewenlic, and he næfre gastanc hiardran fulnes þonne him
þuhte þæt se lichama stunce, buton þam deoflum and þam byrnendum
fyre þe he þær geseah.
 211. And him þa wæs biboden þæt he hwyrfde to his
lichaman in dægred, and ær he eode of his lichaman æt þam forman
hancrede.

END_TEXT
START_TEXT

Let 2 (Kluge)
B6.2.
De sanguine [an excerpt]; letter to Brother Eadweard: Kluge 1885a, 62-3.



 1. Her geswutelað on ðisum gewrite hu God ælmihtig forbead
mancynne ælces cynnes blod to etenne.
 2. God cwæð to Noe æfter þam mycclum flode: þære
sæ fixas and þære eorðan nytenu ic sylle eow to bigleofan, buton
þæt ge heora blod neþicgon.
 4. Witodlice þæra nytena blod ic ofgange æt eowrum handum,
and þæs mannes lif þe ofslagen byð ic ofgange æt his slagan:
swahwaswa mennisc blod agyt, his blod byð agoten.
 6. Eft cwæð God to Moysen : ic eom eower God ðe eow lædde
of Egypta lande.
 7. Neþicge ge nanes nytenes blod on eowrum mettum, ne fugela ne
oðra nytena; ælc ðæra manna ðe blod ytt sceal losian of his folce,
beo he inlenda beo he ælðeodig; forþanðe on þam blode is þæs
nytenes lif.
 10. Swahwaswa fehð fugel oððe deor þæra þe mannum to
mettum synd alyfede, ageote heora blod on ða eorðan and swahwaswa þæs
blodes hent and him to mete macað, he losað of his folce.
 12. Eft we rædað on Canonibus þæt nan nyten þe to mete
sceal, nebyð clænlice acweald, buton þæt incunde blod ðe anbutan
þære heortan is ut yrne.
 14. Þeah hit beo geblodegod on sumum lime and þæt liflice
blod ut ne yrne, hit byð swaðeah to astorfenum geteald.
 16. Ic secge eac ðe, broðor Eadweard, nu ðu me þyses
bæde, þæt ge doð unrihtlice, þæt ge ða Engliscan þeawas
forlætað þe eowre fæderas heoldon and hæðenra manna þeawas
lufiað þe eow ðæs lifes neunnon and mid ðam geswuteliað þæt
ge forseoð eower cynn and eowre yldran mid þam unþeawum þonne ge him on
teonan tysliað eow on denisc ableredum hneccan and ablendum eagum.
 21. Nesecge ic na mare embe ða sceandlican tyslunge buton
þæt us secgað bec, þæt se beo amansumod þe hæðenra manna
þeawas hylt on his life and his agen cynn unwurþað mid þam.
 24. Ic bidde eac þe, broðor, forþamðe þu byst uppan lande
mid wimmannum oftor þonne ic beo, þæt þu him an þing secge gif ðu
for sceame swaþeah hit him secgan mæge; me sceamað þearle þæt ic
hit secge ðe.
 26. Ic hit gehyrde oft secgan and hit is yfelsoð þæt þas
uplendiscan wif wyllað oft drincan and furþon etan fullice on gangsetlum
æt heora gebeorscipum; ac hit is bysmorlic dæd and micel higeleast and
huxlic bysmor, þæt ænigman æfre swa unþeawfæst beon sceole
þæt he þone muð ufan mid mettum afylle and on oðerne ende him gange
þæt meox ut fram and drince þonne ægðer ge þæt ealu ge þone
stenc/, þæt he huru swa afylle his fracodan gyfernysse.
 32. Ic nemæg for sceame þa sceandlican dæde, þæt
ænigman sceole etan on gange, swa fullice secgan swa hit fullic is; ac
þæt næfre nedeð nan ðæra manna ðe deah.

END_TEXT
START_TEXT

Let 3 (Ker)
B6.3.
Scribbles: Ker 1957, 319-20.



 1. Midnewinter ic scolde cuman ham.
 1. Þa axode he me hwæþer me wære leofre þar be
wæs/.
 2. Þonne on cristes cyrcan.
 2. Þa sæde ic þæt me wære leofre on cristes cyrcean
þonne þar be westan swa hit æfre gewyrðe, amen.
 2. Seo hlæfdige.
 3. Cing ceolnoðe on ece yrfe.
 4. Gyrnað embe gretað gramm.

END_TEXT
START_TEXT

Prov 1 (Cox)
B7.1.
Distichs of Cato: Cox 1972, 1-42.



 2.1. Mann sceal þurh his modes snoternysse hine sylfne geglengen
to wisre lare.
 1.1. Ne beo þu to slæpor ne to idelgeorn, forðam þe se
slæp & þæt idel fet unðeawas & unhælo þæs lichoman.
 1.2. Ðæt we cweðaþ, þæt seo betst æfter gode
þæt mon sie gesceadwis & gemetgian cunne ægðer ge his spræce
ge his swigan, & wite hwænne he gespræcan hæbbe & hwonne him
geandwyrd sie.
 1.3. Ðonne ðu oþerne mon tæle, ðonne geðenc ðu
þæt nan mon ne bið leahterleas.
 1.4. Ðeah ðin wif ðe hwæne to wrege, ne gelyf þu to
hraðe, forþam þe hie weorðað oft manegum to feonda, forðam þe he
bið þæm hlaforde holdra þonne hira, forðam hi oft hatiað þæt
se hlaford lufað.
 1.5. Ne flit ðu wið anwilne monn, ne wið oferspræcne;
manegum menn is forgifen ðæt he spræcan mæg, & swiðe feawum
þæt he seo gesceadwis.
 1.6. Wite ðæs maran ðanc ðe ðu hæbbe ðonne ðæs
þe ðe monne gehate ne hopa þu to swiðe to ðam ðe þe mon gehate:
ðær lytel gehaten bið, þær bið lytel alogen.
 1.7. Ne beo ðu to anwille, forðam þe is geliclicra þæt
ðu seo mid rihte oferstæled, þonne ðu oferstæle oðerne mid woghe;
þæt bið sæ mæste weorðscype, þæt monn cunne ryht gecnawan
& hit ðonne wille geðafian.
 1.8. Sprec ofter embe oðres monnes weldæde þonne emb ðine
agna, & cyð ða manegum monnum.
 1.9. Ðonne þu eald sie & manegra ealdra cwydas & lara
geaxod hæbbe, gedo hi ðonne ðam giongan to witanne.
 1.10. Þeah þe monn hwelces yfeles onhlige, & þu ðe
unscyldigne wite, ne rex ðu hwæt hi ræden oððe runien; heo teoð
þe þæs ðe hie him sylfe ðencaþ.
 1.11. Þonne þu geselgost sio, þenc þonne þæt þu
mæge unselða geðolian gif heo ðe on becumen: forðam þe se ende
& þæt angin ne bið ealne weg gelic.
 1.12. Ne hopa ðu to oþres monnes deaðe: uncuð hwa lengest
libbe.
 1.13. Ðeah þe earm friond lytel sylle, nim hit to miccles
þances.
 1.14. Gif ðu earm weorðe, geþenc þæt ðu hit eaðe
geþolie: geþenc þæt þe þin modor nacodne gebær.
 1.15. Ne ondræd þu þe deað to swiðe; ne geleofað monn
noht myrges þa hwile ðe he him deað ondræt.
 1.15. Ne forgit þu hine þeah ealne weg, þy læs þu
þolige þæs ecan lifes.
 1.16. Gif ðe mon mid yfele leanige þæt þu to gode do, ne
wit þu hit no gode, ac warena þe sylne.
 1.17. Ðy oftor mon gehylt þæt he hæfð, gif he him
ondræt þæt hit oþsceote; ðy mon dælð spærlice þe mon nyle
þæt hit forbærste.
 1.18. Gif ðu bearn hæbbe, lær þa cræftas, þæt hie
mægen be þon libban; uncuð hu him æt æhtum gesæle.
 1.18. Cræft bið bætera þonne æht.
 1.19. Ne gehat þu nan þinge twia: hwæt sceal hit þe eft
gehaten, buton hit wære ær alogen.
 1.20. Ne becyp ðu þin wiotod on wen: wite maran þanc ðæs
þe ðu hæbbe, þonne þæs þe þu þe wene.
 1.21. Ne beo ðu to yrsigende: of yrsunge wexð hatunge, & of
ðære geþwærnisse lufu.
 1.22. Ðær þær þu niede yrsian scyle, gemetga þæt
þeah.
 1.23. Forbær oft ðæt þu eaðe wrecan mæge: geðyld
bið middes eades.
 1.24. Help ægðer ge cuðum ge uncuþum þær þu
mæge; uncuð hwær hwa oþres ðurfe.
 1.25. Ne wilna þu ofer þine mæð to witanne embe þa
hiofenlican þincg; forþon ðu eart eorðlic mon, axa þe æfter
þam.
 1.26. Ne beo ðu on þinum yrre to anwille, forþon þæt
yrre oft amyrreð monnes mod þæt he ne mæg þæt ryht gecnawan.
 1.27. Beo gehealden on ðæm þe ðu hæbbe: unpleolicre hit
bið on lytlum scipe & lytlum wætre, þonne on micclum scipe &
micclum wætre.
 1.28. Ne wen þu na þæt se yfla auht godes gestryne mid his
yfle, forðam þeah hit sume hwile forholen beo, hit bið æt sumum cyrre
open.
 1.29. Ðonne þu geseo gingran mann ðonne ðu sie, &
unwisran & unspedigran, þonne geþenc ðu hu oft se ofercymð
oþerne, ðe hine ær ofercom: swa mann on ealdum bigspellum cwið,
þæt hwilum beo esnes tid, hwilum oðres.
 1.30. Ne sec ðu no þurh lietas hu þe gewurðan scyle, ac do
swa ðu betst mæge; eaðe gerædeþ god his willan be ðe & þine
ðearfe, þeah he hit þe ær ne secge.
 1.31. Forlæt þæt þu næbbe to oþres monnes gode
andan, forðam þu swencst ðe sylfne swiðor þonne hine.
 1.32. Ne beo þu ormod þeah ðe sie unriht gedemed; lyt monna
wyrð longe fægen þæs ðe he oðerne bewrencð.
 1.33. Gif ðu wið hwone sace hæbbe, & git þonne
gesemede weorðen, ne wrec þu no ða ærran yfelo, buton hie mon eft
niwige.
 1.34. Ne do ðu nauðer: ne ðe sylfne ne here, ne ðe sylfne
ne leah: ægðer þara is dysigra manna ðeaw, þe swincað æfter
leasgylpe.
 1.35. Þæt is heah wisdom þæt wis mon liccette dysig,
& þæt is ðæt mæste dysig, þæt dysig monn liccette
wisdom.
 1.36. Swa mon ma spricð, swa him læs monna gelyfð.
 1.37. Gif þu hwæt on þin druncen misdo, ne wit þu hit no
ðam ealoð, forðon ðu his weolde þe sylf.
 1.38. Nafa ðu to yfel ellen, þeah ðe hwylc unwilla becume;
oft brincð seo wyrd þone willan, ðe eft bið andergylde.
 1.39. Ne wurðe þe næfre to þys wa, þæt ðu þe ne
wene betran, forþon þe se wena þe ne forlæt næfre forweorðan.
 1.40. Ne ceos nænne monn be his æhtum, ne ðina agna ne
amyr; monig mon hæfð micel feax on foran heafde & wyrð þeah
færlice calu.
 1.41. Bisna þe be sumum menn, for þam þe ælces monnes lif
bið sumes monnes lar.
 1.42. Ne forswiga þu no þæt untala gedon sie, þylæs
þe menn wenan ðæt hit þe licige.
 1.43. Gif ðe mon mid ryhtre scylde brocige, geðola hit wel
& beo his wel geðafa.
 1.44. Sprec ðe gemetlice & eac swa gebær, ðy læs þe
monn leasunga tio þær þu wene þæt ðu þina cysta cyðe.
 1.45. Ne hlyst ðu no ungesceadwises monnes worda, forþam
hæfð monig man ðone unðeaw, þæt he ne con nyt sprecan & ne
mæg þeah geswugian.
 2.2. Hit byð dysig þæt man speca ær þone he
þænce.
 1.46. Ne rec ðu weamodes wifes worda, for þam ðe heo þe
wile oft mid wope beswican.
 1.47. Ne ondræd þu ðe deað to swiðe for nanum wite;
ðeah he ðe ful god ne ðynce, he bið ælces yfles ende, & ne
cymð he næfre ma.
 1.48. Forseoh ðisse worlde wlenca gif ðu wille beon welig on
ðinum modo, forðam þa ðe ðæs welan gitsiað hie bioð symble
wædlan & iermengas on heora mode; ac bio gehealden on ðinum gecynde:
þonne hæfst þu æfre genoh.
 1.49. Gif ðu ðin agen amyrre, ne wit ðu hit no gode ac warena
ðe sylfne.
 1.50. Bruc þinra æhta þa hwile þe ðu hal sie; se unhala
gitsere ah þæt feoh & nah hine sylfne.
 1.51. Geþola þines hlafordes yrre & þines lareowes &
his word swiðe wel, þeah he ðe cide.
 1.52. Gif ðe ðynce þæt ðu to wræne sie, wit þæt
þinre ceolan, forþam seo ceole is ðære wambe freond, þanon þe
cumað þa unnyttan lustas.
 1.53. Dysig mon him ondræt nietenu & wulfas, & ne
ondræt þone mon ðe hine tala lærð.
 1.54. Gif þu strengo hæbbe, bruc ðære to nytte.
 1.55. Gif ðu wille godne hlisan habban, ne fægna ðu nanes
yfeles.
 1.56. Liorna a hwæthugu; ðeah ðe þine gesælða
forlætan, ne forlætt þe no þin cræft.
 1.57. Ne beo þu to oferspræce, ac hlyst ælces monnes worda
swiðe georne: forðam þa word geopenigað ælces monnes willan &
his þeawas, þeah hie heo hwilum behelien.
 1.58. Gif ðu hwylcne cræft cunne, bega þone georne: swa swa
sorga & embhogan geycan monnes mod, swa geycð se cræft his are.
 1.59. Leorna a hwæthwugu æt ðam wisran, þæt þu
mæge læran þone unwisran: ægðer þara is swiðe nytt weorc &
gerisenlic.
 1.60. Gif ðu wylle hal beon, drinc ðe gedæftlice; ælc
oferfyll & ælc idel fett unhælo.
 1.61. Ne læt þu no unlofod þæt þu swytele ongite
þæt licwyrðe sie.
 1.61. Þær þe oht tweonige, lofa þæt gemetlice, þy les
þe mon leasunga teo.
 1.62. Ne truwa þu no smyltum wætre, ne bilwitne monn ne
forsioh: oft stille wæter staðu breceð.
 1.63. Ongin þæt þe to onhagige, for treowlicre is be
stæðe to rowenne þonne ut on sæ to seglianne.
 1.64. Gif ðe æt sælðum to sæle, ahcsa ðe hwæðer
ænegum ær swelc gesælde; ðonne meaht ðu hit ðy eð geðolian.
 1.65. Ne flit ðu no wið ryhtwisne mon & wið unscyldigne,
forþam þe god wricð unrihte domas.
 1.66. Þeah þe þin eald gefera abelge, ne forgit þu gif he
þe æfre ær gecwemde.
 1.67. Ære mid þinum oxum & offra mid þinum recelse:
dysige bioð þa men þe wenaþ þæt hie cwemon gode ðonne hie
cwellað hiora oxan.
 1.68. Ælce dæge ðu bist onnouðe, ælce dæge ðu
scealt gode þoncian þines lifes.
 1.69. Þeah ðe monig mon herige, ne gelyf ðu him to wel, ac
geþenc þe sylf hwæt his soðes sie.
 1.69. Læt ðe sceamian ðæs hlisan, gif ðe monn on lioge;
fægne þæs, gif ðe mon soð on secge & þeah gemetlice.
 1.70. Mencg a þa blisse wið þære unrotnesse; forþam gif
hiera oðer bið oht longe butan oðrum, þonne bið his ungemet, &
ðu meaht þe unyð onberan þæs ðe onbecymeð; forðon hira
nauðer ne mæg bion æltewe buton oðrum, ðon ma ðe wæt mæg
bion butan drygum, oþþe wearm buton cealdum, oððe leoht butan
ðystrum.
 1.71. Liorna manega bec & gehyr monig spell; wite ðeah
hwylcum þu gelyfan scyle: feola writað menn ungelyfedlices.
 1.72. Ne mer ðu ðæt ðu hæbbe, ðy læs þe
geðearfige to oðres monnes.
 1.73. Ne rec ðu to swiðe hu sio wyrd wandrige; se ðe fullice
ðas world forsihð, ne ondræt he him noht swiðe deað.
 1.74. Ðonne hit æfre geðwærost sio, ondræd þe
ðonne ungeðwærnesse, & þonne hit ðe frecnost þynce, wen ðe
þonne frofre & sælða.
 1.75. Bið a getriowre þonne þe mon to gelyfe, þy les menn
wenen ðæt þu nane trioðe næbbe buton wið leasan.
 1.76. Se ðe him ealne weg ondræt, se bið swylce he sie ealne
weg cwellende.
 1.77. Gif ðu ðe wille don moniges beteran, þonne do þu ðe
anes wyrsan.
 1.77. Gif ðu wylle þæt ðe monige olæcon, þonne
olæce ðu anum swiðe georne.
 1.77. Gif ðu þonne nylle nanum olæcan, forlæt þonne eal
ðæt þu age buton wiste & wæda & to swylcum tool swylce ðu
cunne; olæce þonne gode anum & ne wilne nanes monnes olæcunga.
 1.78. Gif þu wilt æt manegum menn habban þæt ðe
licað, þu scealt eac æt monegum menn geðolian þæt þe ne
licað.
 1.78. Gif ðu wilt æt anum menn habban þæt þe licað,
þu scealt him oft geðafian ðæt þe ne licað.
 1.78. Ne meaht ðu æt nanum menn habban his good, buton þu
mæge hwilum his yfel geðafian: forðam þe nan þincg nis ful good
buton gode anum.
 1.79. Styr þeah ælces yfles swa þu swiðost mæge, swa
ðeah þæt þu hit to wyrsan ne gebringe: ne bið þæt yfel to nohte
gebet, ðe bið to wyrsan gebroht.
 1.79. Gemet ne secð nan selre.
 1.80. Gif ænig mon bið a ðe unwiorðra þe hine monig wis
mon forsihð, ðonne bið ælc dysig mon þe unweorðra ðe he mare
rice hæfð.
 2.3. On ælcere ea swa wyrse fordes, swa betere fisces.
 2.4. Hweðer sceal cepinge þe lofigen: þe se þe heo syllen
sceall, þe se þe heo byggen wyle.
 2.5. Wa þære þeode þe hæfð ælðeodigne cyng
ungemetfæstne, feoh georne, & unmildheortne for on þære þeode
byð his gitsung, & his modes gnornung on his earde.
 1.81. Se ðe anwaldes wilnað ofer his hlaford, for twam þingum
he his wilnað: oðer twegra, oþþe he wile þone hlaford lecgan under
hine, setlian him mid þæt he sitte sylf ðe ufor; oððe he wolde
þone hlaford hebban upp ofer hine sylfne & stigan himsylf æfter &
eac on hangian, scufan ðeah simle ðone hlaford beforan.
 2.6. Ne acse þu nanre wicce rædes, ne sech þu riht æt
deaden: soðlice god ascuneð swylce þing.
 2.7. Ne nym þu medsceattes, for heo ablændeð wisra manna
geðancas & wændeð rihtwisra word.
 2.8. Ac sanctus Agustinus sæde swiðe swutul bispell by ðy:
gif ma manna wilnode on anre ðeode anwaldes þonne an, þæt hit wære
þam gelicost ðe we oft secgan hyrdon, þæt sume wyrmas wæren giond
eorþan, & eac sume fiscas ut on sæ, þe habbað monuga heafdu &
habbað þeah an bodig.
 2.8. Þonne nellað þa heafdu eall anes weges.
 2.8. Ac gif ðe heafdu anes weges nellað, þonne sceal þæt
bodig bion þy bysigre.
 2.8. Tihð þara heafda ælc his wegas & lið þæt
bodig unnyt, bute þæt hit halt þa heafdu þæt heora ælc ne mot
oðer fretan.
 2.8. Gif hit ðonne gewyrð þæt þa heafdu to ðam stronge
gewiorðaþ, & hiora ælc swa swiðe tihð fram oðrum þæt
þæt bodig toberst, ðonne forwiorðað þa heafdu eall, & eal
þæt hiom on hangað.
 2.8. & he sæde eac þæt sume wyrmas wæren & sume
fiscas þe hæfden an heafod & monigne steort.
 2.8. Ða steortas he sæde þæt hulpan ealle þæs
heafdes, & þæt heafod heora ealra.
 2.8. Hio hebbað up þæt heafod & him beforan scufað.
 2.8. Þæt heafod & þa eagan him wisiað weg, & hie
fedað & feriað & hie him folgiað.
 2.8. Swa bið eac feola wuhta on wiorlde þe hæfð fela
fota.
 2.8. Ealle ða fet hebbað up ðæt heafod, & þæt
heafod hie fereð & nereð.
 2.8. Ac se hrefn, ðe sume menn hatað crabba, ne færð naht
gefædlice mid twam heafdum, ðeah he monigne fot hæbbe.

END_TEXT
START_TEXT

Prov 2 (ZupKer)
B7.2.
Proverbs: Zupitza 1878a, 285-6; Ker 1957, 194.<P>Zupitza: cited by section no. following ed.; Ker: cited as no. 4, a single proverb.</P>



 1. <foreign>Pomum licet ab arbore igitur unde reuoluitur tamen prouidit,
unde nascitur.</foreign> Se æppel næfre þæs feorr ne trenddeð, he cyð,
hwanon he com.
 2. <foreign>Ardor frigescit, nitor squalescit, amor abolescit, lux
obtenebrescit.</foreign> Hat acolað, hwit asolað, leof alaðaþ, leoht
aðystrað.
 3. <foreign>Senescunt omnia, que aeterna non sunt.</foreign> æghwæt
forealdað, þæs þe ece ne byð.
 4. <foreign>Ad traeam dixit pereant tot buffo magistri.</foreign> þa tadda
cwæð to þar eiþa.
 5. Forwurþa swa fola maistres.

END_TEXT
START_TEXT

Prov 3 (Roeder)
B7.3.
Proverbs: Roeder 1904, xii.



 1. <foreign>Meliora plura quam grauia honera fiunt.</foreign> Selre byð oft
feðre þænne ofer feðre.
 2. <foreign>Omnis inuocans cupit audiri.</foreign> Clipiendra gehwylc wolde þæt
him man oncwæde.
 3. <foreign>Ardor refriescit, nitor qualescit, amor abolescit, lux
obtenebrescit.</foreign> Hat acolað, hwit asolað, leof alaþað, leoht
aþeostrað.
 4. <foreign>Senescunt quae eterna non sunt.</foreign> æghwæt ealdað þæs
þe ece ne byð.

END_TEXT
START_TEXT

Prov 4 (Forster)
B7.4.
Proverbs: Forster 1902, 16.



 1. Si stille suge fret þere grunninde mete; <foreign>Sus taciturna vorat,
dum garrula voce laborat; Sus dape fradatur clamosa, tacens saciatur</foreign>.
 1. On dai bringd, þet al ier ne mai <foreign>Quod donare mora nequit
annua, dat brevis hora. Anno cura datur, tamen una dies operatur</foreign>.

