
END_TEXT
START_TEXT

WHom 1b
B2.1.1.
Antichrist: Bethurum 1957, 116-18.



 3. Leofan men, understandað swyðe georne þæt ge rihtlice
& wærlice þæt healdan þæt eow mæst þearf is to
gehealdenne, þæt is, rihtne cristendom.
 5. Forðam ælc þæra þe ongean þæt to swyðe deð
oððon oðerne ongean þæt læreð þe his cristendome to
gebyreð, ælc þæra bið Antecrist genamod.
 7. Anticristus is on Læden <foreign>contrarius Cristo</foreign>, þæt is on
Englisc, Godes wiðersaca.
 9. Se bið Godes wiðersaca þe Godes lage & lare forlæt,
& ðurh deofles lare of ðam deð ðe his cristendome to gebyreð,
& on synnum hine sylfne to swyðe befyleð oððon oðerne man on
synna belædeð.
 12. And ðeah þæt sy þæt fela manna Antecrist sylfne
næfre his eagum ne geseo, to fela is þeah his lima þe man wide nu geseon
& ðurh heora yfel gecnawan mæg, ealswa hit on þam godspelle geræd
is: <foreign>Surgent enim pseudocristi, et reliqua</foreign>.
 16. Wide hit gewyrð þæt up arisað lease leogeras &
beoð swæslice swicole, & ða mænigne man amyrrað & on
gedwylde gebringað.
 18. And swa mycel earfoðnes gewyrð on mænige wisan gyt wide
on worulde, þæs þe bec secgað, þurh deofles bearn þe unriht
dreogað, swa næfre ær on worulde ne gewearð; forðam þæt
mæste yfel cymð to mannum þonne Antecrist sylf cymð, þe næfre
ær on worulde ne gewearð.
 22. And us þincð þæt hi sy þam timan swyðe gehende,
forðam þeos woruld is fram dæge to dæge a swa leng swa wyrse.
 25. Nu is mycel neod eac eallum Godes bydelum þæt hy Godes
folc warnian gelome wið þone egesan þe mannum is towerd, þe læs þe
hy unwære wurðan aredode & ðonne to hrædlice ðurh deofol
beswicene.
 28. Ac do sacerda gehwylc on his scriftscire þæt hit man
gehyre oft & gelome, þe læs ðe hit geweorðe þæt þurh
larleste Godes folc losie.
 30. & ðeah þæt geweorðe þæt ure ænig þe nu
leofað þonne ne libbe, þeah we agan þearfe þæt we godcunde heorda
warnian nu georne hu hy þam deofle Antecriste sylfan wærlicast magan
þonne wiðstandan, þonne he his wodscinn widdast tobrædeð.
 34. And utan warnian us eac swa wið his unlara nu swyðe georne
& God ælmihtigne georne biddan þæt he us gescylde wið þæne
þeodscaðan.
 37. God us gescylde wið þæne egesan, & he us geryme to
ðære ecan myrhðe þe þam is gegearwod þe his willan gewyrcað.
 39. Þær is ece blis & æfre byð in ealra worulda
woruld a butan ende, amen.

END_TEXT
START_TEXT

WHom 2
B2.1.2.
Matthew on the Last Days: Bethurum 1957, 119-22.



 28. Leofan men, hit gewearð hwilum on ðære byrig þe is
genamod Hierusalem, þæt ures Drihtnes þegnas agunnon specan wið hine
ymbe þæt mære tempelgeweorc þe þær geworht wæs Gode to
wyrðmynte.
 31. Ða sæde he heom þæt his sceolde weorðan æghwylc
stan on uferan dagum grundlinga toworpen.
 33. And ða agunnan hi hine eft acsian dihlice hwænne þæt
geweorðan sceolde, & eac be hwylcum tacne man agytan mihte hwænne eft
his sylfes tocyme towerd wurde, & hwænne þisse worulde geendung
weorðan scolde.
 37. Ða andwyrde he heom & cwæð þæt hy ðearfe
ahtan þæt hi wære wurdan þæt hy ænig man to swicollice ne
bepæhte mid leaslicre lare & mid egeslican gylpe.
 39. Forðam, he cwæð, þæt mænig wyrð þe gyt
cimeð on uferan tidan þe leaslice leogeð & egeslice gylpeð, namað
hine sylfne & hiwað to gode, swylce hit Crist sy; ac secge þæt he
secge, he cwæð, ne gelyfe ge him æfre.
 43. And he sæde þæt mycle gewin scoldan geweorðan ær
ðam ende wide on worulde, & lærde þeah þæt man to wacmod
þonne ne wurde & cwæð þæt se ende þonne gyt nære eallunga
gehende.
 46. He sæde eac þæt þeoda hetelice sceoldan winnan heom
betweonan, & fela eorðstyrunga & earfoðnessa geweorðan on worulde
ær worulde ende.
 48. And þæt beoð þa angin, he cwæð, þara sarnessa
þe mannum beoð towerd.
 49. Ðæt bið witodlice þæt he mænde we witan ful
georne þa sorga & ða sarnessa þe on woruld becumað foran to þam
timan þe Antecrist wedeð & ealle woruld bregeþ.
 52. Forðam þonne wyrð ehtnes grimlic & sorhlic cristenes
folces, & æghwar beoð laðe & to andsæte þa ðe God
lufiað.
 54. And swiciende licceteras þonne arisað & brædað to
swyðe & ðurh unlare forlærað to manege.
 56. Ac wel þam syððan æfre to worulde þe þonne ne
awacað on ænige wisan.
 57. And an þing ic eow secge gyt to gewisse, þæt witod sceal
geweorðan godspel gecyþed geond ealle woruld ær worulde ende, þæs
þe bec secgað, & syððan wyrð se ende swa raðe swa þæt God
wile.
 60. And swaþeahhwæðere nis se man on eorðan ne se encgel
on heofonan þe wite þæne andagan butan Gode sylfum.
 62. And ðy man sceal wacigean & warnian symle þæt man
geara weorðe huru to ðam dome, weald hwænne he us to cyme, we witan mid
gewisse þæt hit þærto nealæcð georne.
 65. And on þam dome, þe ealle men to sculan, ure Drihten sylf
eowað us sona his blodigan sidan & his þyrlan handa & ða sylfan
rode þe he for ure neode on ahangen wæs, & wile þonne anrædlice
witan hu we him þæt geleanedan, & hu we urne cristendom gehealden
habban.
 69. Leofan men, utan beon þe wærran & don swa us þearf
is, lufian God ofer ealle oðre þing & his willan wyrcan swa we geornost
magan.
 71. Þonne geleanað he hit us swa us leofast bið.
 72. Him sy lof & wuldor aa butan ende, amen.

END_TEXT
START_TEXT

WHom 3
B2.1.3.
Luke on the Last Days: Bethurum 1957, 123-7.



 4. Ðis godspel segð & swutelað þæt fela fortacna
sculon geweorðan wide on worulde, ægðer ge on heofonlicum tunglum ge on
eorðlicum styrungum, ær ðam þe se dom cume þe us eallum wyrð
gemæne.
 7. And witodlice ealswa flod com hwilum ær for synnum, swa
cymð eac for synnum fyr ofer mancynn, & ðærto hit nealæcð nu
swyðe georne.
 9. And ðy is fela yfela & mistlicra gelimpa wide mid mannum,
& eal hit is for synnum.
 10. And gyt weorþeð mare, þæs ðe bec secgað, wracu
& gedrecednes þonne æfre ær wære ahwar on worulde; þæt
bið, þonne Antecrist wedeð & ealle woruld bregeð, & ðærto
hit nealæcð nu swyðe georne.
 14. And ðy hit is on worulde a swa leng swa wyrse, þæs þe
we sylfe gecnawað ful georne.
 15. And eac is on us sylfum swytol & gesyne þæt we to wace
hyrað urum Drihtne, & þæt we to ortreowe syndan Godes mihta &
his mildheortnessa, & þæt we him oftor swyðor abelgað þonne we
beþorftan, & eac betweonan us sylfum rihte getrywða healdað to wace
for Gode & for worulde.
 20. And ðy us deriað & ðearle dyrfað fela ungelimpa,
& ælþeodige men & utancumene swyðe us swencað, ealswa Crist on
his godspelle swutollice sæde þæt scolde geweorðan.
 23. He cwæð: <foreign>Surget gens contra gentem, et reliqua</foreign>.
 23. Ðæt is on Englisc, upp ræsað þeoda, he cwæð,
& wiðerræde weorþað & hetelice winnað & sacað heom
betweonan for ðam unrihte þe to wide wyrð mid mannum on eorðan.
 27. Leofan men, clæne wæs þeos eorðe on hyre frumsceafte,
ac we hi habbað syððan afylede swyðe & mid urum synnum þearle
besmitene.
 29. And ure misdæda eac wregeað us gelome, forðam þe we
nellað Godes lage healdan swa swa we scoldan, ne Gode gelæstan þæt
þæt we scoldan, ne we teoðunga syllað swa swa us gebyrede, ne we
ælmessan dælað swa swa we beðorftan, ac on æghwylce wisan waniað
to swyðe eal þæt we sceoldan on Godes est gelæstan.
 34. And forðy us eac swencað & ongean winnað manege
gesceafta, ealswa hit awriten is: <foreign>Pugnabit pro Deo orbis terrarum contra
insensatos homines.</foreign>
 37. Ðæt is on Englisc, eal woruld winneð swyðe for synnum
ongean þa oferhogan þe Gode nellað hyran.
 38. Seo heofone us winð wið þonne heo us sendeð styrnlice
stormas & orf & æceras swyðe amyrreð.
 40. Seo eorðe us winð wið þonne heo forwyrneð eorðlices
wæstmas & us unweoda to fela asendeð.
 41. Eac hit awriten is, ðæt sunne aþystrað ær worulde
ende & mona adeorcað & steorran hreosað for manna synnum; &
ðæt bið þonne Antecrist wedeð þæt hit bið gelic þam swylce
hit swa sy.
 45. Hit is gecweden þæt sunne aðystrað; þæt is,
þonne God nele cyðan on Antecristes timan his mægen ne his mihta swa swa
he oft ær dyde, ðonne bið gelic þam swylce sunne sy aþystrad.
 48. And mona, hit cweð, adeorcað; ðæt is, þæt Godes
halgan ænige tacna þonne ne wyrcað swa swa hy oft ær dydan.
 50. And steorran, hit cweð, hreosað ufene of heofonum; ðæt
is, þæt licceteras & leaslice cristene hrædlice hreosað of rihtan
geleafan & to Antecriste geornlice bugað & weorþaþ his gefylstan
eallum heora mihtum.
 53. And ðonne geweorþeð egsa se mæsta þe æfre ær
wære, & ehtnes seo mæste wide on worulde.
 54. Ne byrhð se gesibba þonne gesibban þe ma þe þam
fremdan.
 56. And be ðam egeslican timan Matheus se godspellere soðlice
þus cwæð: <foreign>In diebus illis erit tribulatio talis qualis non fuit ab
initio mundi nec postea erit</foreign>.
 58. Ðæt is on Englisc þæt swylc yrmð & earfoðnes
bið þonne on worulde swylce æfre ær næs ne eft ne geweorþeð.
 61. And raðe æfter þam syððan astyred wyrð þurh
godcunde mihte eal heofonlic mægen & eorðwaru aræred of deaðe to
dome.
 63. Ðonne mæg gecnawan se þe ær nolde soðes gelyfan
þæt Crist þurh his mægenþrym þonne geleanað manna gehwylcum
ærran gewyrhta.
 65. Wa þam þonne þe ær geearnode helle wite.
 66. Ðær is ece bryne grimme gemencged, & ðær is ece
gryre; þær is granung & wanung & aa singal heof; þær is ealra
yrmða gehwylc & ealra deofla geþring.
 68. Wa þam þe þær sceal wunian on wite.
 69. Betere him wære þæt he man nære æfre geworden
þonne he gewurde.
 70. Forðam nis se man on life þe areccan mæge ealle þa
yrmða þe se gebidan sceal se ðe on þa wita ealles behreoseð; &
hit is ealles þe wyrse þe his ænig ende ne cymð æfre to worulde.
 74. Eala, leofan men, utan don swa us þearf is, beorgan us georne
wið þæne egesan & helpan ure sylfra þa hwile þe we magan &
motan, þe læs we forweorðan þonne we læst wenan.
 77. Ac utan God ofer ealle oðre þing & his wyllan wyrcan,
swa we geornost magan.
 78. Þonne geleanað he hit us swa us leofast bið þonne we
æfre þæs betst beþurfan.
 79. Him symle sy lof & wuldor in ealra worulda woruld a butan
ende, amen.

END_TEXT
START_TEXT

WHom 4
B2.1.4.
The Deeds of Antichrist: Bethurum 1957, 128-33.



 3. Leofan men, us is mycel þearf þæt we wære beon
þæs egeslican timan þe towerd is.
 4. Nu bið swyðe raðe Antecristes tima, þæs ðe we wenan
magan & eac georne witan, & þæt bið se egeslicesta þe æfre
gewearð syððan þeos woruld ærost gescapen wæs.
 6. He byð sylf deofol & ðeah mennisc man geboren.
 7. Crist is soð God & soð mann, & Antecrist bið
soðlice deofol & mann.
 8. Ðurh Crist com eallum middanearde help & frofer, &
ðurh Antecrist cymð se mæsta gryre & seo mæste earfoðnes þe
æfre ær on worulde geworden wearð.
 11. And eall mancynn forwurde forðrihte gif God his dagas ne
gescyrte.
 12. Ac God gescyrt his dagas for ðæra þingan þe him
gecorene syn & he gehealden habban wile.
 14. And ðeah on þam fæce þe he bið he gedeð swa mycel
to yfele swa næfre ær ne gewearð.
 15. Ælcne mann he wile awendan of rihtan geleafan & of
cristendome & bespannan to his unlarum gif he mæg.
 17. & God hit geþafað him sume hwile for twam þingum: an
is ærest þæt men beoð þurh synna swa forð forworhte þæt hi
beoð þæs wel wyrðe þæt deofol openlice þænne fandige hwa him
fullfyligean wille; oðer is þæt God wile þæt ða þe swa
gesælige beoð þæt hi on rihtan geleafan ðurhwuniað & ðam
deofle anrædlice wiðstandað, he wile þæt þa beon raðe amerede
& geclænsode of synnum þurh ða myclan ehtnesse & ðurh
þæne martirdom ðe hy þonne þoliað.
 24. Forðam nis nan man þæt ne sy synful, & ælc man
sceal sar ðolian oðþon her oðþon elleshwær be ðam þe he þurh
synna geearnað.
 26. And ðy bið seo ehtnes þonne godum mannum swa stið,
forðam þe hy sculon beon raðe geclænsode & amerode ær se mycle
dom cume.
 29. Ða ðe wæron forðferede for hund gearum oððon gyt
firnor, wel þa magan beon nu geclænsode.
 30. We motan nyde þæt stiðre þolian, gyf we clæne beon
sceolan þonne se dom cymð, nu we þæne fyrst nabbað þe þa
hæfdon þe wiðforan us wæron.
 33. Beþence gehwa hine sylfne be ðam þe he wille, ne cymð
ure æfre ænig to Godes rice ær we beon æfre ælcere synne swa
clæne amerede swa æfre anig gold mæg clænost amerod weorðan.
 37. Leofan men, God geþafað þam deofle Antecriste þæt he
mot ehtan godra manna, forðam þe hi sculon, swa ic ær cwæð, ðurh
ða ehtnesse beon geclænsode & syððan clæne faran to heofona
rice.
 40. Þa þonne þe his leasungum gelyfað & him to
gebugað, þam he byrhð her for worulde & ða he weorþað her; ac
hy sculon raþe æfter ðam ecelice forweorðan & aa wunian syððan
mid him on þære sweartan helle grunde.
 43. Se gesawenlica deofol wyrcð fela wundra & segð þæt
he God sylfa beo, & mid his gedwimerum mæst ælcne man beswicð;
& þa þe he elles beswican ne mæg, þa he wyle neadunga genydan, gyf
he mæg, þæt hi Godes ætsacan & him to gebugan.
 47. Gyf hi ðonne þæt nellað, þonne sculan hi ehtnessa
mycle & eac earmlicne deað geðolian.
 49. Eala, gesælig bið þeah se ðe to þam anræde bið
þæt he forðam ne awacað; ac witodlice þæra bið ealles to lyt
þe he ne beswice, oðþon þurh his searucræftas oðþon ðurh
þæne gryre þe he on mancynn set.
 53. Ure Drihten Crist gehælde fela þæra on life þe unhale
wæron, & se deofol Antecrist gebrocað & geuntrumað þa ðe
ær hale wæron; & he nænne gehælan ne mæg buton he hine
ærest awyrde.
 56. Ac syððan he þæne mann gebrocod hæfð, syðþan
he mæg don swylce he hine gehæle, gyf he geswicð þæs þe he ær
þam men to yfele dyde.
 58. He bið eal unwrenca full.
 58. Ðonne beswicð he swyðe fela manna þurh þæt,
þæt he gebrocað mænige man dihlice & gehælð eft ætforan
mannum þær hy on lociað, þonne geseoð hy hwæt he þonne deð
& nytan na hwæt he ær dyde.
 62. Ælc yfel he mæg don, & ælc he deð.
 62. He deð þæt fyr cymð ufene, swylce hit of heofonum
cume, & he mid þam fela forbærnð, ealswa he hwilum ær Iobes
æhta dyde.
 64. Ac se ðe for þæs fyres ege him to gebihð, he sceal aa
on helle on ecan bryne wunian.
 66. Ne can ic ne æfre ænig man oðrum asecgan fore ealne
þone egsan þe ðurh þæne deofol on worulde geweorðan sceal.
 68. Þonne age we mycle þearfe þæt we God ælmihtigne
georne biddan þæt he us gescylde wið þæne egesan & us
gestrangie swa his willa sy.
 71. Se sylfa deofol þe on helle is, þæt is se þe þonne
wyrð on þam earmsceapenan men Antecriste & bið soðlice ægðer
ge deofol ge man; & he eall mancyn þonne openlice swyðor gedrecð
& gedwelað þonne hit æfre ær wurde.
 74. We agan þy swyðe mycle þearfe þæt we wið swylcne
ege wære beon & eac þa warnian þe swylc nyton swylc towerd is,
forðam þe hit is nyr þam timan þonne ungelærede men gelyfan willan.
 77. And þæt is gesyne, þy is ðeos woruld fram dæge to
dæge wyrse & wyrse.
 79. Eac ic secge to soðe þæt deofol wyle ælces mannes
geðanc, gyf he mæg, swyðe gelettan þæt he hit na ne understande,
þeah hit him man secge, ne hine wið þæt ne warnige & ðurh
þæt wyrð mæst manna beswicen þe hy ne beoð swa wære ne swa wel
gewarnode ær swa hy beðorfton.
 83. La, hwæt is se man on life buton hine God ælmihtig
gehealde, & he ær gewarnod þe bet sy, þæt he þonne ðurh
deofol beswicen ne wyrðe?
 86. Ac utan warnian us georne & geearnian to Gode þæt he
us gescylde swa his willa sy.
 87. Uton habban anrædne geleafan & fæstræde geþanc
to urum Drihtne.
 88. Þonne, þeah hit gebyrige þæt we þære yrmðe
gebidan sculon & on þisum life earfoða adreogan, þeah gif we ne
awaciað, ac þurhwuniað on rihtan geleafan & ælcne hæðenscipe
oferhogiað, God us forsceawað ece reste.
 92. On Godes naman ic bidde þæt cristenra manna gehwylc hine
sylfne georne beþence & geornlice to Gode gebuge & fram ælcum
hæþenscipe & synnum gecyrre & geearnige þæt he gemanan habban
mote on heofona rice mid þam þe leofað & rixað a butan ende, amen.

END_TEXT
START_TEXT

WHom 5
B2.1.5.
The Last Days: Bethurum 1957, 134-41.



 3. <foreign>Interrogatus Iesus a discipulis de consummatione seculi, dixit
eis: Cum uideritis abhominationem desolationis, et reliqua</foreign>.
 5. <foreign>Væ pregnantibus et nutrientibus in illis diebus.</foreign>
 5. <foreign>erunt enim tribulationes tales quales non fuerunt ab initio
creature quam condidit Deus usque nunc neque fient, et reliqua</foreign>.
 8. Leofan men, ures Drihtnes apostolas ahsadan hwilum hine sylfne
ymbe þisre worulde geendunge.
 9. Ða sæde he heom þæt swilce earfoðnessa & swylce
gedrecednessa sculan on worulde ær þam ende geweorðan swylce næfre
ær ne gewurdan ne næfre eft ne geweorðað.
 12. And þæt godspel cwæð: Wa ðam wifum þe þonne
tymað & on þam earmlican timan heora cild fedað.
 14. La, nyde hit sceal eac on worulde for folces synnan yfelian
swyðe, forðam nu is se tima þe Paulus se apostol gefyrn foresæde.
 16. He sæde hwilum þam biscope Tymothee þæt on ðam
endenyhstan dagum þissere worulde beoð frecenlice tida for manna synnum,
& men þonne lufiað, he cwæð, ealles to swyðe þas swicolan
woruld & beoð ofergrædige woruldgestreona, & to manege weorðaþ
to wlance & ealles to rance & to gylpgeorne, & sume weorþað
egeslice godcundnessa hyrwende & boclare leande & unriht lufiende,
& sume weorðað swicole & swæslice ficole & butan getrywðum
forscyldgode on synnan.
 23. And gecnawe se ðe cunne, nu is se tima þæt ðeos woruld
is gemæncged mid mænigfealdan mane & mid felafealdan facne, &
ðæs hit is þe wyrse wide on worulde, ealswa þæt godspel cwæð:
<foreign>Quoniam abundabit iniquitas refrigescet caritas multorum</foreign>.
 27. Ðæt is on Englisc, forðam þe unriht weaxeð ealles to
wide, soð lufu colað.
 29. Ne man God ne lufað swa swa man scolde, ne manna getrywða
to ahte ne standað, ac unriht ricsað wide & side, & tealte
getrywða syndon mid mannum, & þæt is gesyne on mænigfealde wisan,
gecnawe se ðe cunne.
 33. Eala, eala, ac þa wæs mycel blis & bot seo betste
mannum towerd þa Crist com on ðas woruld þurh mennisce gebyrde, &
þæt com us eallan to helpe þam mæstan & to frofre þam betstan.
 36. And mycel is seo þwyrnes þe nu is towerd, gebide ðære
yrmðe se þe hit gebide, þæt Antecrist geboren beo.
 37. Crist wæs ealra bearna betst geboren þe æfre geboren
wurde, & Antecrist bið ealra þæra bearna wyrst on þas woruld
geboren þe ær oððe æfter æfre gewurde oððe geweorðe.
 40. Nu sceal hit nyde yfelian swyðe, forðam þe hit
nealæcð georne his timan, ealswa hit awriten is & gefyrn wæs gewite
god: <foreign>post mille annos soluetur Satanas</foreign>.
 43. Þæt is on Englisc, æfter þusend gearum bið Satanas
unbunden.
 44. Þusend geara & eac ma is nu agan syððan Crist wæs
mid mannum on menniscan hiwe, & nu syndon Satanases bendas swyðe
toslopene, & Antecristes tima is wel gehende, & ðy hit is on worulde
a swa leng swa wacre.
 47. Men syndon swicole, & woruld is þe wyrse, & þæt
us dereð eallum; & huru hit sceal hefegian heonanforð þearle
rihtwisan þearfan & ðam unbealafullum.
 50. Nu ða yfelan & ða swicelan swa oferlice swyðe
brædað on worulde ongean þæt mæste yfel þe mannum is towerd;
ðæt is se þeodfeond Antecrist sylfa.
 53. Eala, mycel wæs seo ehtnes þe cristene þoledon iu ær
on worlde oft & gelome þurh wælhreowe manswican wide & side, &
huru hit sceal heonanforð mænigfealdre weorðan, nu deofol sylf his
mægnes mot wealdan, & deofles bearn swa swiðlice motan cristene
bregean.
 57. And oft ær wæs mænigfeald ehtnes, næfre þeah
þam gelic þe æfter ðysan gyt bið.
 58. Forðam hit wæs oft ær þæt Godes halgan fela wundra
þurh Godes mihta openlice worhtan on gemang þam þe hy ehtnesse þoledon,
& þurh þæt mænigne man gebettan.
 61. Ac hit ne bið na swa on Antecristes timan.
 62. Ne magan þonne halige men on þam timan ænige tacna
openlice wyrcan, ac sculan þolian eal þæt heom man to deð.
 64. Ne God þonne ane hwile his mihta ne his wundra sylf nele
cyðan, swa he oft ær dyde, ac læt þone deofol Antecrist rabbian &
wedan sume hwile & þa ðe him fylstað.
 66. He bið mennisc man geboren, ac he bið þeah mid deofles
gaste eal afylled; & se gesewenlica feond wyrcð þurh deofles cræft
fela wunderlicra tacna & þurh drycræft mænigfealde gedwimera.
 70. And feorðehealf gear he ricsað ofer mancynn & mid his
scincræftum mæst manna beswicð þe æfre ær ðurh ænig ðing
beswicen wurde.
 72. And þa ðe he elles mid his lotwrecnum bepæcan ne mæg,
þa he wile þreatian & ægeslice wyldan & earmlice pinian on
mænigfealde wisan & neadunga nydan, þæt hy gebugan to his unlaran.
 75. He aginð leogan deoflice swyðe & ætsæcð Cristes
& cweð þæt he sylf sy Godes agen bearn, & gebringð on gedwylde
ealles to manege.
 77. And god him geðafað þæt for manna gewyrhtum þæt
he sume hwile mot swa wodlice derian, forðam þe men beoð þurh synna swa
swyðe forwyrhte þæt deofol mot openlice þonne heora fandian hu fela he
forspanan mæge to ecan forwyrde.
 81. And þa ðe swa gesælige þonne weorþað þæt hi
Godes lage healdað on an swyðe georne & on rihtan geleafan anrædlice
þurhwunian willað, þa sculon þolian ehtnesse þa mæstan þe
æfre ær on worulde ænige men þoledon, & eac mycle maran þonne
æfre ær ahwar gewurdan oððon æfter þam æfre eft weorðan.
 86. Ac se bið gesælig þe þonne ne awacað, forðam
raðe æfter þam witod him bið towerd þurh Godes mihte ece frofer.
 88. La, hwylc wundor bið þeah se mennisca deofol synfullum mote
heardlice derian, þonne God geþafað þæt he mot on his agenum halgum
swylc wundor gewyrcan þæt Enoh & Elias þurh þone þeodfeond
gemartrode weorðaþ, þe God sylfa fela hund wintra mid saule &
lichaman geheold ær to þam anan, þæt hi þonne scoldan mid heora
lare folce gebeorgan, þæt hit eal ne forwurde endemes ætgædere
þurh þone deofol þe ealle men bregeð & ealle woruld drefeð?
 97. Nis se man on life þe mæge oððe cunne swa yfel hit
asecgan swa hit sceal geweorðan on þam deoflican timan.
 98. Ne byrhð þonne broðor oðrum hwilan ne fæder his
bearne ne bearn his agenum fæder ne gesibb gesibban þe ma þe fremdan.
 100. And þeodscypas winnað & sacað heom betweonan foran
to þam timan þe þis sceal geweorþan.
 102. Eac sceal aspringan wide & side sacu & clacu, hol
& hete & rypera reaflac, here & hunger, bryne & blodgyte &
styrnlice styrunga, stric & steorfa & fela ungelimpa.
 105. And mænigfealde tacna beoð wide gesawene on sunnan &
on monan & on mistlican tunglan, & fela cynna egesan geweorþað on
eorðan folce to heortgryre & to egeslican fære on mænigfealde
wisan.
 108. And eal hit forwurde gyf God ne gescyrte þæs
þeodscaðan lifdagas þe raþor ðurh his mihta.
 109. Ac for þæra gebeorge þe him syn gecorene & ðe he
habban wyle gehealden & geholpen, he fordeð þæne þeodfeond &
on helle grund þanan forð besenceð mid eallum þam gegenge þe him
ær fyligde & his unlarum to swyde gelyfde.
 113. Ðonne wurð Godes dom rihtlice toscaden; & ða þonne
witodlice þe nu God lufiað & Godes lagum fylgeað & Godes lare
geornlice hlystað & hy wel healdað & anrædlice þurhwuniað on
rihtan geleafan forð oð heora ende, þa scylan habban ece edlean on
heofonlicre myrhðe mid Gode sylfum æfter þam dome & mid his halgum
þananforð æfre.
 119. Ðær is ece blis & æfre bið in earla worulda
woruld a butan ende, amen.

END_TEXT
START_TEXT

WHom 6
B2.2.1.
An Outline of History: Bethurum 1957, 142-56.



 3. Leofan men, us is deope beboden þæt we geornlice mynegian
& læran sculan þæt manna gehwylc to Gode buge & fram synnum
gecyrre.
 5. Se cwyde is swyðe egeslic þe God þurh þone witegan be
þam cwæð þe Godes folce bodian sculon, þæt syndon biscopas &
mæssepreostas.
 7. He cwæð be þam: <foreign>Clama, ne cesses; quasi tuba exalta
uocem tuam, et reliqua</foreign>.
 8. Clypa hlude & ahefe up ðine stemne & gecyð minum
folce þæt hit georne fram synnum gecyrre.
 10. Gyf ðu þonne þæt ne dest ac forsuwast hit & nelt
folce his þearfe gecyðan, þonne scealt þu ealra þæra sawla on
domesdæg gescead agyldan þe þurh þæt losiað, þe hy nabbað
þa lare & ða mynegunge þe hy beðorfton.
 14. Ðes cwyde mæg beon swyðe gemyndiglic eallum þam þe
to þam gesette syn, þæt hi Godes folce riht bodian sculon, & folc ah
eac myccle þearfe þæt hi wære beon þæs cwydes þe
þæræfter gecweden is.
 17. He cwæð, se witega, æfter þam: Gyf ðu Godes folce
riht bodast & ðu hit gebigean ne miht to rihte, þonne gebyrhst ðu
þinre agenre sawle; & se ðe woh drifð & geswican nele, he sceal
habban ðæs ece wite.
 21. Leofan men, ic bidde eow þæt ge geþyldelice hlystan
þæs ðe ic eow nu secgan wille.
 22. Hit is lang to areccenne þæt we on bocum ymbe Godes wundra
rædað.
 23. Nu wille ic þeah be suman dæle scortlice hit eow sum
asecgan.
 24. An is ece God þe gesceop heofonas & eorðan & ealle
gesceafta, & on fruman he gelogode on þære heofonlican gesceafte,
þæt is, on heofona rice, engla weredu mycle & mære.
 27. Ða wearð þær an þæra engla swa scinende & swa
beorht & swa wlitig þæt se wæs Lucifer genemned.
 29. Þa þuhte him þæt he mihte beon þæs efengelica
ðe hine gescop & geworhte; and sona swa he þurh ofermodignysse þæt
geðohte, þa hreas he of heofonum & eall þæt him hyrde, & hy
gewurdan of englum to deoflum gewordene, & heom wearð hyll gegearwod,
& hi ðær wuniað on ecan forwyrde.
 34. Æfter þam gescop God ælmihtig ænne man of eorðan,
þæt wæs Adam, & of Adames anum ribbe he gescop him wif to gemacan,
seo wæs Eua genamod.
 36. And to ðam hy gesceop God ælmihtig, þæt hy &
heora ofspring scoldan gefyllan & gemænigfyldan þæt on heofonum
gewanad wæs; þæt wæs ungerim þæt ðænon þurh deofles
ofermodignesse into helle behreas.
 39. Ac sona swa deofol ongeat þæt mann to ðam gescapen
wæs, þæt he scolde & his cynn gefyllan on heofonum þæt se
deofol forworhte ðurh his ofermodignesse, þa wæs him þæt on myclan
andan, ongann þa beswican & gelæran þæt se man abræc Godes
bebod.
 44. God lyfde Adame þæt he moste brucan ealra wæstma, butan
anes treowes wæstm he him forbead þæt he þæs næfre ne abite.
 46. Þa beswac deofol & forlærde his wif ærest & heo
hine syððan þæt hy abræcan Godes bebod & ætan of ðam
forbodenan wæstme.
 48. And sona swa þæt wæs þæt hi swa gedon hæfdon,
þa hæfdon hy forworhte hy sylfe & wurdon of þære myrhðe
aworpene þe hy ær on wæron, & on þis wræclice lif bescofene
& her syððan on earfoðan & on geswince wunedon.
 52. & of heom twam is eall manncynn cumen.
 53. Heora bearna an gedyde syððan eac þurh deofles lare
deoflice dæde, þæt wæs Cain.
 54. He ofsloh Abel, his agenne broðor, & ða wæs Godes
yrre þurh ða dæde ofer eorðan yfele geniwod.
 56. And syððan aa swa heora ofspringes & mancynnes mare
wearð, swa deofol ma and ma manna forlærde & getihte to heora agenre
unþearfe swa æt nyhstan þæt hy to Gode næfdon naþer ne lufe ne
ege, ac on ælce wisan hy þurh heora synna God to þam swyðe gegremedon
þæt he let æt nehstan flod gan ofer ealne middaneard & adrencan eal
þæt on worulde wæs butan þam ðe on ðam earce wæron.
 62. Þæt wæs þæt an scyp þe Godd sylf gedihte Noe to
wyrcanne, & on ðam anum scype wearð genered se goda man Noe & his
ðry suna & heora wif.
 65. Eall þæt æfre mancynnes elles wæs, eall hit adranc,
& eall þæt nu is, eall hit com of ðam mannum þe on þære arce
generede wæron.
 67. And ða syððan þæt wæs þæt se flod gesette
& Noe & his suna landes geweald ahtan, hy gestryndan fela bearna, &
of heora ofsprincge com þæt eft wearð folces unlytel.
 70. Ða dyde deofol þa gyt, ealswa he a deð, mannum mycle
dare.
 71. He gedwealde eft mænigne man to þam swyðe þæt hy
ofergeaton & forgymdon æt nyhstan heora Drihten & wurðedon þurh
deofles lare mistlice gedwolþing & worhton fela gedwimera on anlicnessum
& ðærto abugan & hy ðærto gebædon, & wendon þæt
heom of ðam come bot & willa þæs ðe hy þonne wilniende
wæron.
 76. Swa hy dwelode deofol & adwealde.
 77. Hwæt, þa yrmingas nyston na hu lytelice hy þonne deofol
bepæhte, þe ma þe þa witan þe gyt on þa wisan deofles willan
dreogað ealles to wide.
 79. Deofol ah þurh Godes geþafunge þæs geweald þæt he
mot manna fandian hwæðer heora geþanc aht sy, & hwæðer hi
willan on Godd anrædlice getruwian, þe hy willan þurh deofles lare
awacian.
 82. Ælc yfel cymð of deofle & ælc broc & nan bot.
 83. Þonne deþ he þeah swyðe lytelice þær he ongyt
unwære menn, sent sona on hy sylfe, oððon hwilum on heora yrfe, sum
swiðlic brocc, & ðonne hwilum gehatað hy ælmessan þurh deofles
lare, oðþon to wylle oððon to stane oðþon elles to sumum unalyfedum
ðingum, & ðonne sona foroft byð þæt brocc lyðre.
 88. La, for hwy þonne bið hit swa, buton forðam þe se mann
byð þonne beswicen & deofol ah ða saule butan he geswice & ðe
deoppor gebete þa misdæde?
 90. Of deofle ne cymð ænig oþer bot buton þonne he
hæfð þæs mannes sawle beswicen, þonne geswicð he þære dare
þe he þam menn elles ær mid derede, &, witod, se ðe his broces
bote secð, buton to Gode sylfum & to his halgum & to rihtlæcum, he
dryhð deofles wyllan & Godes unwillan.
 96. Leofan men, þa þa þæt wæs þæt deofol folc swa
mistlice dwelede, swa ic eow ær rehte, þa wæs þeah an mægð ðe
æfre weorðode þone soðan Godd, & seo asprang of Seme se wæs
Noes yldesta sunu.
 99. & of ðære mægðe com se mæra mann Abraham þe
man on bocum fela ymbe rædeþ.
 100. And of ðam mæran Abrahame comon heahfæderas, and of
his mæran cynne eac coman þa witegan þe cyddan Cristes tocyme; &
ðam sylfan cynne God sylf sette lage & Moyse bebead þæt he hy be
ðære lage wisian scolde.
 104. Se Moyses wæs Godes sylfes gespeca, and se Moyses wæs
eac þæs rihtcynnes.
 105. And of ðam sylfum Abrahames cynne com eft Iudea cynecynn.
 106. And ðæra cyninga sum hatte Dauid, þe of ðam cynne
asprang, se wearð swyðe mære man ægðer ge for Gode ge for worulde;
& of his cynne eft com Sancta Maria, Cristes modor; & þæt Dauides
cynn þeah wel oftost aa ealswa him to gebyrede.
 110. And swaþeah hwæðere sume þa ðe his cynnes wæron
& æfter him ðæs rices weoldon mishyrdan Gode swyðor þonne hy
beþorftan.
 112. Sume hy wurdon æt nyhstan swa þurh deofol ahyrde þæt
hi næfdon to Gode naðer ne lufe ne ege swa swa hi scoldan, ac ðurh
deofles lare unriht lufedon ealles to swyðe.
 115. And æt nyhstan þæt folc ða wearð swa wið God
forworht þæt he let faran hæþenne here & forhergian eall þæt
land.
 117. & ðone cyningc Sedechiam þe þa wæs on Iudea lande
man geband, & ealle þa duguðe þe on þam earde wæs man ofsloh
oðþon gebende & lædde hi ut of earde, & fullice lxx wintra
syððan on an wæs se ðeodscype eall geðeowod under heora feonda
gewealde, swa forð hy wæron wið God þa forworhte.
 122. Ac eft æfter þam ymbe lxx geara þæs ðe seo hergung
wæs, Cyrus hatte Persa cyning.
 124. Se gefreode, ealswa God wolde, eal þæt Iudeisce folc þe
þa on life wæs & let hy faran ham to heora earde, & hy ða
syððan geornlice agunnan rædes gyman, & hit agann mid heom godian
georne, & of heora cynne syððan geboren wearð ealra bearna betst þe
æfre geboren wurde, þæt wæs ure Drihten Crist þe eallum manncynne
com to ðearfe of ðæs mæran mædenes innoðe, Sancta Marian.
 130. And þa ða þæt wæs þæt Crist geboren wearð,
þa wæs agan geargerimes fram þam timan þe Adam ærest gescapen
wæs <foreign>anni iiii milia & c lx iii,</foreign> þæs ðe bec secgað.
 134. Nu is mænig ungelæred man þe wile þencan hu þæt
beon mæg þæt se ðe gescop on fruman ealle gesceafta, þæt he
wearð þus late geboren, swa ic eow nu areht hæbbe.
 136. Ac ic wylle eow gyt cuðlicor secgan, þæt ge hit magon
þe swutelicor ongytan.
 138. He wæs æfre soð Godd & is & aa bið, & he
gescop þurh his godcundan mihte ealle gesceafta lange ær he sylf geboren
mann wurde, forðam he næs na ær mann ær he for ealles middaneardes
alysednesse sylfwilles menniscnesse underfeng þurh þæt clæne
mæden, Sancta Marian.
 142. Seo menniscnes is wundorlic ymbe to smeagenne.
 143. Full mycel wundor hit wæs þæt þæt mæden
gebær cild þe næfre naht þurh hæmedþing weres gemanan; ac se
ðe hæfð rihtne geleafan & understent Godes mihta, he mæg ful
georne witan þæt hit wæs Gode yðdæde þa he hit swa gedon habban
wolde.
 147. Ær he wæs soð Godd on godcundnesse & næs na
mann, ac nu he is ægðer ge soð Godd ge soð mann.
 149. And nis æfre æniges mannes mæð þæt he þa
godcundnesse asmeagan cunne; ac us is þeah mycel þearf þæt we aa
habban rihtne geleafan on God ælmihtigne þe us ealle gescop &
geworhte.
 152. He wæs æfre efenmihtig & he gyt is, & he a swa
byð buton ælcum ende.
 154. La, hu mihte God ælmihtig wið manncynn mildra gewurðan
þonne he wæs þa þa he asende his agen bearn of heofonum nyðer to
eorðan & her wearð man geboren, to þam þingum þæt he mid his
agenum feore mancynn alysde of deofles gewealde & of helle wite?
 158. Ær ðam timan næs æfre ænig mann on worulde swa
mære þæt he on an ne sceolde to helle swa he forðfaren wæs; &
þæt wæs ærest for Adames gewyrhtum.
 160. Ac wundorlice swyðe geeadmedde Crist hine sylfne þa he for
ure neode menniscnesse underfeng, & swa on þære menniscnesse wæs
seo godcundnes bediglod þæt he þurh eadmetta on his menniscnesse eal
adreah þæt mann deð butan synne anre.
 164. Ða he cild wæs, eall hine man fedde swa man oðre cild
fedeð.
 165. He læg on cradole bewunden ealswa oðre cild doð; hine
man bær oð he sylf gan mihte.
 167. Ðurh ælc þing seo menniscnes adreah þæt hyre to
gebyrede.
 168. Hine þyrste hwylum & hwilum hingrode.
 169. He æt & dranc, & ægðer he þolode ge cyle ge
hætan.
 169. Eall seo menniscnes þolode þæt menn to gebyrede,
forðam þe he wæs soð man þurh his medrengecynd.
 171. And he þeah, swa hit mæð wæs, fægere forðwerd,
swa þæt hit com to ðam þa he þære ylde wæs þæt he geceas
him leorningcnihtas þa he þæt wolde & ða he sylf gelærde &
gewissode ymbe ealles folces þearfe, swa his willa wæs, & heom bebead
þæt hy geond ealne middaneard syððan bodian scoldan rihtne geleafan.
 176. & ðurh mænige wundra þe he worhte he eac
geswutelode þæt he wæs & is soðlice Godes sunu.
 178. And syððan æfter þam þa se tima com þæt he for
eall manncynn þrowian wolde, þa sæde he his ðegnum fore eal hu hit
gewurðan scolde, & hit sona æfter þam ealswa aeode.
 181. Iudeisc folc þurh deofles lare hine forrædde, & an
his agenra cnihta hine belæwde to deaþe.
 182. Hit wæs ðeah eall geworden for ure neode, swa he sylf
wolde, & þæt wæs swutol þæs ðriddan dæges, þa he of
deaðe aras, þa he cydde þæt he ær mihte ful eaðe deað forbugan
gyf he swa wolde.
 185. Ac he alysde us þurh his deað of ecan deaðe &
geswutelode mid his æriste þæt he hæfð us gerymed rihtne weg to
ecan life; & he raðe eft þa gyt þæt furðor geswutelode.
 188. Hit gewearð ymbe xl daga þæs þe he of deaðe aras
þæt him com of heofonum ongean mycel engla werod, & he mid þam
werede to heofonum ferde, & ðærto gerymed hæfð us eallum rihtne
weg, gyf we sylfe þæs earnian willað, & ðanan he eft to his dome
cymð.
 193. Ðonne is us mycel þearf þæt we eac þæt
understandan þæt hit to ðam dome nu georne nealæcð þe he sylf to
cymð; forðam þonne he wile æt us witan hu we him geleanod habben eall
þæt he for us þolode.
 196. And, gelyfe se þe wille, we witan to soðe þæt hit
þærto georne nealæcð, forðam þe we habbað gecnawen fela
þæra fortacna þe Crist sylf foresæde þæt cuman scolde; & eac
he sæde for myclan egsan þe gyt toweard is.
 199. He sæde þæt æfter þisum fæce gewurðan sceall
swa egeslic tima swa æfre ær næs syððan þeos woruld gewearð.
 201. Antecristes tima bið æfter ðysum, & nu swyðe
raðe his man mæg wenan, & ðurh hine gewyrð swa mycel gryre swa
næfre ær on worulde ne gewearð.
 204. Eall middaneard bið þurh hine gedreht & gedrefed,
& eal hit forwurde gyf God his hwile ne scyrte.
 205. Ac Godd hine fordeþ þe raþor, forðam þe he wile
gebeorhgan þam ðe him sylfum syn gecorene & gecweme.
 207. And raðe syððan æfter þam, þæs ðe us bec
secgaþ, gewyrð se micla dom, & ðeos woruld geendað.
 209. On þam dome witodlice sceal manna gehwylc habban swylc
edlean swylc he on life ær geearnode: & ða þe Godes willan her
wyrcað, þa sculan þonne habban ece blisse on heofona rice; & ða
þe her nu deofle fyligað & his unlarum, þa sculon þonne mid deofle
faran on ece forwyrd helle wites.
 214. Eala, leofan men, utan we don swa us mycel þearf is, lufian
Godd eallum mode & eallum mægene & healdan his bebodu georne;
þonne geearnige we us ece blisse æt ðam sylfum Gode þe leofað &
rixað a butan ende, amen.

END_TEXT
START_TEXT

WHom 7
B2.2.2.
The Creed: Bethurum 1957, 157-65.



 3. Leofan men, doð swa eow mycel þearf is, understandað
þæt ælc cristen man ah micle þearfe þæt he his cristendomes
gescead wite, & þæt he cunne rihtne geleafan rihtlice understandan.
 6. Wac bið þæt geðanc on cristenum men gyf he ne cann
understandan þurh rihtne geleafan þæne þe hine gescop & geworhte,
& gyf he nele geleornian þæt he cunne þæt ælc cristen man huru
cunnan sceal, pater noster & credan.
 9. Forðam mid þam oðrum sceal ælc cristen man hine to Gode
gebiddan, & mid þam oðrum geswutelian rihtne geleafan.
 11. Crist sylf sang pater noster ærest & þæt gebedd his
leorningcnihtum tæhte; & on ðam godcundan gebede syn <foreign>VII</foreign> gebedu mid
þam se ðe hit inwerdlice gesingð geærndað to Gode sylfum ymbe
æfre ælce neode þe man beðearf, aðor oððon for ðisum life
oððon for ðam toweardan.
 16. Ac hu mæg þonne æfre ænig man hine inweardlice to
Gode gebiddan buton he inwerdlice on God hæbbe rihtne geleafan.
 19. Leofan men, ures Drihtnes agene leorningcnihtas, ær hy
toferdan, ealswa heom beboden wæs, cristendom to bodianne, hy geswutelodon
rihtne geleafan & sungon <foreign>credo in Deum</foreign> for trymmincge & for mynegunge
þæs soðan geleafan.
 22. And ðæne geleafan mot ælc ðæra rihtlice cunnan
& anrædlice healdan þe geearnian wile ece myrhðe æt ðam soðan
Gode, þe leofað & rixað in ealra worulda woruld a butan ende, amen.
 26. Leofan menn, understandað swyðe georne þæt ge æfre
habban rihtne geleafan on ænne ælmihtigne God.
 27. An is ece God, fæder ælmihtig, þe gescop heofonas &
eorðan & ealle gesceafta.
 29. On þæne we gelyfað & on his sunu, urne Drihten
Crist, & on þone halgan gast: þæt is eall an soð Godd, fæder
& sunu & halig gast.
 31. Ealle þa ðry naman befehð an godcund miht, & is
untodæled an ece Godd, waldend & wyrhta ealra gesceafta.
 33. Eac we gelyfað & georne witan þæt Crist Godes sunu
is ægðer ge soð Godd on godcundnesse ge eac soð man þurh ða
menniscnesse þe he underfeng þurh his modor, Sancta Marian, for ealles
mancynnes neode & for ealles middaneardes alysednesse.
 37. Eal mancyn wæs þurh deofles lare ær þam beswicen
& forworht into helle wite.
 38. Ac God ælmihtig ðurh his mildheortnesse, þa þa he
wolde mancynn of deofles gewealde ahreddan, þa sende he his heahengel Gabriel
to ðam mæran mædene, Sancta Marian, & he hyre gecydde þæt heo
scolde geberan Godes sunu.
 42. And sona swa he þæt word gecwæþ & heo hit mid
geleafan underfeng, þa wearð heo þurh haligne gast on innoðe geeacnod
& mid þam cilde wearð sona, & þæt gebær, ða hit þæs
tima wæs, eallum middanearde to soðan helpe.
 46. Hit weox þa syððan & ðeah on menniscnesse, swa his
sylfes willa wæs, oð se tima com þæt he furðor openlice cydde
þurh ða wundra þe he worhte þæt he wæs soðlice Godes sylfes
sunu.
 50. Hit is on hrædinge earfoðrecce hwæt he gesawenlicra
wundra geworhte ær þæt mæste gewurde.
 51. He hælde blinde & deafe & dumbe & mistlice
gebrocode & arærde mænigne man of deaþe & æt nyhstan let on
him sylfum þæt mæste wundor gewurðan, þæt is, þæt he
geþafode, swa he sylf wolde, þæt hine man to deaþe forrædde.
 55. Hine man band, & hine man swang, & æt nyhstan on
rode aheng, & him ægðer þurhdraf mid isenum næglum ge fet ge
handa & swa ða Iudeas þurh deofles lare þa menniscnesse to deaðe
acoman.
 58. And hine man syððan on eorðan bebyrigde.
 59. Hu mihte æfre mare wundor gewurðan þonne þæt
wæs, þæt se ðe ah geweald heofones & eorðan & ealra
gesceafta, se let hine sylfne for ure neode þam earmlicestan deaþe
lichamlice acwellan?
 62. Ac hit wearð þeah mancynne to mycelre þearfe, forðam
þe we ealle wurdan þa alysede mid his deorwurðan blode of deofles
gewealde, & he þæt ðurh his godcundan mihte eac þa geswutelode.
 65. On þam sylfum fæce þe se mennisca lichama on byrgene
læg, he abræc þurh his godcundan mihte helle geata & ðone deofol
gewylde & of helle ut gelædde ealle þa ðe him sylfum gecweme
wæron.
 69. And ðæs þriddan dæges of deaðe aras, &
mænige eac arærde þe lange ær deade wæron.
 70. Ða he geswutelode þæt he ah ægðer geweald ge lifes
ge deaþes, & eac þær wæs þa swytol þæt he ær mihte
wið deað gebeorgan & deað forbugan, gyf he swa wolde.
 73. Ac he ahredde us þurh his deað of ecan deaðe, &
gerymde us weg to ecan life.
 74. We agan nu geweald hwæþer we geearnian willan þe ece lif
& ece blisse, þe ecne deað & endelease yrmðe.
 76. Witodlice witan we moton hu we Criste geleanian eal þæt he
for us & for ure lufan þafode & ðolode.
 78. Leofan men, æfter his æriste syððan he of deaðe
arisen wæs, he com to his ðegnum & hy gegladode & feowertig daga
her on eorðan wunode & hine sylfne ywde swa oft swa he wolde, & his
apostolum bebead þæt hy syððan faran scoldon geond ealne middaneard,
bodiende & lærende rihtne geleafan, & þæt hy fullian scoldon
þa ðe rihte geleafan underfon woldon; cwæð þæt ælc ðæra
þe on rihtan geleafan þurhwunode & fulluht underfenge gehealden wurde
wið deofles dare.
 85. And on ðam feowerteogeðan dæge he astah to heofonum
& ðær on his wuldre wunað & rixað.
 88. Leofan men, we gelyfað þæt halig gelaðung sy ealra
cristenra manna to anum rihtan geleafan, & þæt ða syn Gode leofe
þe þurh anfeald geðanc hine lufiað & heriað.
 89. And we gelyfað þæt haligra gemana sy.
 90. Halige men habbað gemanan her on life on godum dædum,
& hy habbað eac gemanan on þæm toweardan þurh ða edlean þe
heom þonne God gyfð.
 93. And we gelyfað þæt synna forgyfenes sy ærest þurh
rihtne geleafan & ðurh fulluht & eft þurh synna behreowsunge.
 95. And we gelyfað þæt ærist sy on domesdæge ealra
manna.
 96. And we gelyfað þæt ece lif sy, forðam ealswa þa
godan habbað ece lif on myrhðe, swa habbað þa yfelan & þa
forwyrhtan ece lif on yrmðe, & ðæs æfre ænig ende ne cymð.
 99. Ðam yrmingan wære micle betere, gif hit beon mihte,
þæt hi swa deade wæron, þæt hy ða yrmða leng næfdan,
þonne hi swa lif hæfdon þæt hi þoliað ece yrmðe.
 102. Heora lif nis naht buton seo mæste yrmð þe æfre
gewarð & is rihtor to talianne to ecan deaðe þonne to ænigum
life.
 104. Eala, leofan menn, hwæt, we georne geseoð & gelomlice
gecnawað be ðam tacnum þe Crist sylf foresæde þæt hit nu georne
nealæcð to þam dome þe he sylf to cymð, & we witan þæt
ðærto gesamnod wyrð eall heofonwaru & eall eorðwaru & eall
hellwaru, & sceall þonne manna gehwylc gescad agyldan ealra þæra
dæda þe he her adreah ær on life.
 110. Ne wyrð þær bedihlad þæt dihlyste geþanc þe
æni man æfre geðohte, buton hit ær geandet & gebet wære.
 111. Eall middaneard bið þonne on dæg byrnende, & eall
mancyn sceall þænne of deaðe arisan & ðurh þæt fyr to ðam
dome faran; & se bið swyðe clæne ælcere synne se ðe þæne
bryne ðurhfærð unbesencged.
 115. Ðær bið þonne on dæg gryre se mæsta, forðam
þurh Godes mihte bið eal astyred ge heofonwered ge eorðwered ge
hellwered, & eal hit bið bifiende & cwaciende.
 117. Ac ðær gewyrð ðurh Godes mihte raðe toscaden
þæt wered on twa, & sculan þa forwyrhtan þe her on life Gode
noldan hyran, ac deofle fyligdon, þonne eac habban þæt hy ær gecuron;
þæt is, þæt hy þonne sculon to helle faran mid saule & mid
lichaman & mid deoflum wunian on helle witum.
 122. Ðær is ece bryne grimme gemencged, & ðær is ece
gryre; þær is wanung & granung & a singal sorh.
 124. Wa þam þe þær sceal wunian on wite.
 124. Him wære betere þæt he æfre on worulde man ne
gewurde þonne he gewurde.
 125. Nis se man on life þe areccan mæge ealle þa yrmða
þe se gebidan sceal se þe on ða witu ealles behreoseð, & hit is
ealles þe wyrse þe his ænig ende ne cymð æfre to worulde.
 128. Ðyder sculan mannslagan, & ðider sculan manswican.
 132. Ðider sculan æwbrecan & ða fulan forlegenan;
ðider sculan mansworan & morðwyrhtan; ðider sculan gitseras, ryperas
& reaferas & woruldstruderas; ðider sculon þeofas &
ðeodscaðan; ðyder sculon wiccan & wigleras, &, hrædest to
secganne, ealle þa manfullan þe ær yfel wohrton & noldan geswican ne
wið God þingian.
 134. Wa heom þæs siðes þæt hi men wurdon.
 135. Ac do nu manna gehwylc swa him mycel þearf is, geswice
yfeles & bete his misdæda þa hwile þe he mage & mote.
 137. God is swyðe mildheort & wile swyðe gemildsian &
mycel forgyfan þam þe mid inwerdre heortan yfeles geswicað &
geornlice betað.
 139. Ac wa ðam þe on yfele þurhwuniað & nan þing ne
betað.
 140. Hi sculan witodlice mid ealle forweorðan.
 142. Eala, eala, gesælig bið þæt wered þe þonne on
domesdæge asyndred wyrð fram deofles gemanan: þæt syn þa
gesæligan þe God lufiað & his bebodu gehealdaþ.
 144. Hi sculon þonne þæs ece lean habban.
 145. Heom þonne on dæg Crist sylfa to clypað & luflice
geþancað þæs þe hi on life him rihte gehyrdon, & he raðe
æftercweð oðrum worde to ðam þe his willan ær gefremedan: Farað
nu, he cwæð, mid me into heofona rice þæt eow is gegearwod to ecan
edleane eowres geswinces þe ge for minum lufan ær on worulde adrugan.
 150. And hy ðonne farað mid Gode sylfum & mid his englum on
ecne gefean heofona rices.
 151. Ðær is mærð & myrhð & ece blis.
 152. Nis æfre ænig man þe sylf geþencan cunne oðþon
oðrum areccan mæge hwylce þa mærða & ða myrhða syn þe God
on heofonum gegearwod hæfð þam ðe his willan gewyrcð her on life.
 155. And se ðe to þam gesælig bið þæt he to ðam
mærðum & to þam myrhðum cymð, ne ateoriað hy him æfre, ac
he hy symle hæfð mid Gode sylfum & mid his englum.
 159. Nu ic hæbbe eow areht rihtne geleafan.
 159. Se ðe hine aht þisses tweoð & his gelyfan nele, ne
cymð he æfre to Godes rice gyf he on þam geendað.
 161. And se ðe ðonne rihtne geleafan hæfð & his ealles
gelyfð þæs ðe ic rehte þæt ðurh God gewearð & gyt
gewurðan sceal, gif he þurhwunað on þam rihtan geleafan & God
georne lufað & his bebodu gehealdeð, he þæs habban sceal ece
edlean on Godes rice.
 165. Utan forðam don swa us micel þearf is, habban aa on an on
urne Drihten rihtne geleafan & lufian hine eallum mode & eallum
mægene & healdan his bebodu georne & don to gode þæne dæl
ðe we þurh Godes fultum magan, & ælces yfeles georne geswican.
 169. & ænig man oðrum ne beode butan riht: þæt is,
þæt gehwa oðrum beode þæt he wille þæt man him beode.
 171. Se byð wel cristen þe þis gehealdeð, & gyf we
þis gehealdeð, þonne geearnige we þæt we habban motan ece lif on
ðam toweardan life & ece blisse mid Gode sylfum a butan ende, amen.

END_TEXT
START_TEXT

WHom 7a
B2.2.3.
Translation of the Pater Noster and of the Creed: Bethurum 1957, 166-8.



 1. To Eallum Folke.
 3. Leofan menn, understandað georne, eallswa eow mycel ðearf
is, þæt ge eowres cristendomes gescead witan, & ge eac geleornian
þæt ge cunnan þæt ælc cristen man mid rihte cunnon sceall;
þæt is, <foreign>pater noster & credo in Deum</foreign>.
 6. And butan ge hit on Leden geleornian magan, geleorniað hit on
Englisc þus: Eala ure fæder þe on heofonum eart, a sy ðin nama ecelice
gebletsod.
 9. & ðin ricedom ofer us rixie symble, & ðin willa
gewyrðe swa swa on heofonum eac swa on eorðan.
 10. Geunn us to þissum dæge dæghwamlices fostres.
 11. And us gemildsa swa swa we miltsiað þam ðe wið us
agyltaþ; & ne læt ðu us costnian ealles to swyðe, ac alys us fram
yfele, amen.
 13. <foreign>Gloria patri et filio et spiritui sancto</foreign>.
 14. A sy lof & wuldor fæder & suna & halgum gaste,
swa swa on fruman wæs & gyt is & symble bið in ealra worulda
woruld, amen.
 17. Leofan men, utan don swa us mycel þearf is, habban anrædne
geleafan & fulne hiht on urne Drihten.
 18. And se ðe þurh Ledenspræce rihtne geleafan understandan
ne cunne, geleornige huru on Englisc & cweðe þus gelome: <foreign>Credimus in
unum Deum, patrem et filium et spiritum sanctum</foreign>.
 21. We gelyfað on ænne God ælmihtigne þe ealle þingc
gesceop & geworhte.
 22. And we gelyfað & georne witan þæt Crist Godes sunu
to mannum com for ealles mancynnes ðearfe.
 24. And we gelyfað þæt hine clæne mæden gebære,
Sancta Maria, þe næfre nahte weres gemanan.
 26. And we gelyfað þæt he mycel geðolode & stiðlice
þrowode for ure ealra neode.
 27. And we gelyfað þæt hine man on rode ahenge & hine to
deaðe acwealde & hine syððan on eorðan bebyrigde.
 29. And we gelyfað þæt he to helle ferde & ðærof
gehergode eal þæt he wolde.
 30. And we gelyfað þæt he syððan of deaðe arise.
 31. And we gelyfað þæt he æfter þam to heofonum
astige.
 31. And we gelyfað & georne witan þæt he on domes dæg
to ðam miclan dome cymð, & we gelyfað þæt ealle deade men sculon
þonne arisan of deaðe & þone myclan dom ealle gesecan.
 34. And we gelyfað þæt ða synfullan sculon þanon on an
to helle faran & ðær a syððan mid deoflum wunian on byrnendum fyre
& on ecan forwyrde, & ðæs ænig ende ne cymð æfre to
worulde.
 37. And we gelyfað þæt ða godan & wel cristenan þe
her on worulde Gode wel gecwemdon þonne on an sculon into heofonum faran
& ðær syððan wununge habban mid Gode sylfum & mid his englum a
on ecnesse, amen.
 42. Ælc Cristen man ah mycle þearfe þæt he ðis wite
& ðisses rihtlice gelyfe; & se ðe his credan elles ne cunne,
geleornige huru þæt he hine ðus cunne.
 44. And utan don swa us mycel þearf is, habban æfre rihtne
geleafan & fulne hiht on God ælmihtigne & lufian hine ofer ealle
oðre þing & his willan a wyrcan swa we geornost magan.
 47. Þonne geleanað he hit us swa us leofost byð.
 48. Him sy lof & wuldor aa butan ende, amen.

END_TEXT
START_TEXT

WHom 8b
B2.2.4.
Baptism: Bethurum 1957, 172-4.



 3. Gehadedum mannum is swiðe micclum beboden fram Gode sylfum
þæt hi gelomlice sceolon þæt læwede folc & þæt
ungelærede myngian & læran þæt hi geornlice to Gode & to his
halgum gebugan, and þæt hi fram synnum & fram mandædum mid eallum
mode & mægene gecyrren, & þæt læwede folc ah micele þearfe
þæt hi swiðe eadmodlice undernyman & wel understandan swa hwæt
swa him man to heora agenre ðearfe secgeð.
 10. And ne þince nanum cristenum menn to langsum þæt he
gehyre embe Cristes mærða secgan & hu we magan eaðost helle wite
forbugan, þæt folc sceal symle beon gewissod þurh þa gehadodan
þæt hi cunnan rihtlice heora fulluhtes gescead.
 14. On þære cristnunge þe man deð ær þam fulluhte is
swiðe micel getacnunge.
 15. Þonne se mæssepreost cristnað ærest þæt cild,
þonne orðað he þry on an on hit, þonne hit swa gebyrað, on Cristes
rode tacne & on his ansyne.
 17. & þonne wyrð sona þurh Godes mihte se deofol geyrged
& utdrifen, & Criste bið infær gegearcod, & þurh þæs
sacerdes halsunge se deofol wyrð aflymed fram þære menniscean gesceafte,
þæt is, fram þam menn ðe ær wæs þurh Adam forworht, &
þam halgan gaste bið þonne eardungstow on þam menn gerymed.
 22. And þæt sealt þe se sacerd þam cilde on muð deð,
þæt getacnað godcundne wisdom; & eallswa se lichama þonne gefelð
þæs sealtes scearpnysse, swa sceal seo sawl ongitan wisdomes snoternysse.
 25. And þonne se sacerd him ætforan singð, <foreign>Credo in Deum
patrem</foreign>, þonne getrymmað he his geleafan, & mid þam leafan he gescryt
& he gewædað his hus; þæt is, þæt he gegearwað his heortan
Gode on to wunianne.
 29. And þonne se sacerd æthrinð mid his spatle þæs
mannes nose & his earan, þonne getacnað he mid þam þæt he sceal
ægðer ge þurh stenc ge þurh hlyst underfon godcundre halignysse.
 32. And þonne se sacerd smyrað mid þam halgan crisman his
breost & his sceoldru, þonne befehð he þone mann mid Godes scylde,
þæt se deofol ne mæg ænig his ættrenra wæpna on him
afæstnian, naðer ne wiðforan ne wiðæftan, gif he þanonforð
þurhwunað on rihtum geleafan.
 37. Þonne is æfter eallum þisum mid rihtum geleafan to
efstanne wið þæs fontbæðes georne.
 38. And þurh þa fonthalgunge ðær gewyrð sona Godes
ælmihtiges midwist.
 39. And þurh þa orðunge þe se sacerd on þæt font
orðað þonne he þone font halgað, sona wyrð se deofol þanon
afyrsed.
 41. And þonne se sacerd on þæt wæter deð þone
gehalgodan tapor, þonne wyrð þæt wæter samnunga mid þam halgan
gaste þurhgoten.
 43. And eall þæt se sacerd deð þurh þa halgunge
þenunge gesewenlice, eall hit fulfremeð se halga gast gerynelice.
 45. And þa þreo dyfinga on þam fontbæðe, þa
getacniað þa halgan þrynnesse, þæs fæder & þæs suna
& þæs halgan gastes, þæt is an soð God.
 47. And þæt hwyte hrægl þe man þone mann mid befehð,
þæt getacnað þone gastlican wlite þe se mann habban sceal, þæt
synd þa godan & þa clænan dæda þe he on his cristendome began
sceal.
 51. And mid þam crism smyrelse & mid þam crism claðe þe
man him on ufan þæt heafod deð, man getacnað þone cristenan cynehelm
þe he on heofenum ah gif he þanonforð his cristendom mid rihte gehealt
& on rihtum geleafan þurhwunað oþ his ende.
 55. Forþan gif he þæt gehealt, he bið Criste to bearne
geteald, & he bið swiðe wel þes cynehelmes wurðe gif he mid rihte
gehyrð his fæder, þæt is, þam heofonlican cyninge.
 57. He is ealra fæder, & þæt we geswuteliað þonne
we singað ure pater noster.
 59. Ealswa bealdlice se þeowa clypað & namað on his pater
noster his Drihten him to fæder swa se hlaford, & seo wylen eallswa wel
swa seo hlæfdige.
 61. Mid gelicum wurðe Crist bohte þone kasere & þone
rican kyning & þone earming; þæt wæs mid his agenum blode.
 63. Be þam we magon ongitan & oncnawan þæt we synd ealle
gebroðra & eac geswustra þonne we ealle to anum heofenlicum fæder
swa oft clypiað swa we ure pater noster singað.
 67. Þonne eac æfter þisum bið se man swiðe wel wurðe
& him gebyrað þæt swiðe rihte þæt he syððan þicge
Cristes lichaman & his blod, forðam þe he byð Cristes lima an.
 69. Crist is eallra cristenra heafod, & ealle cristene menn
syndon to Cristes limum getealde.
 71. Þonne is þæt swiðe micel þearf þæt æghwilc
cristen man þæt understande & his cristendom mid rihte gehealde.
 72. Se gehealt his cristendom rihtlice se ðe Criste mid rihte
gehyrð; þæt bið se ðe his bebodu gehealdeð & deofles unlarum
wiðstandeð.
 75. Godes agen bebod is þæt man lufige God sylfne mid eallum
mode & mid eallum mægene, & oðer is þæt man lufige his
nehstan swa swa hine sylfne.
 77. Ælc cristen man is oðres nehsta, forþam we synd þurh
cristendom ealle gebroðra.
 78. Ne bebode nan cristen man oðrum buton þæt he wille
þæt him sylfum geboden si; þonne ne misbyt nan mann oðrum.
 80. Eall þæt ænig mann oðrum on þysum lyfe geðeð to
hearme & to unrihte, eall hit sceal him sylfum on ðære toweardan
worulde be hundfealdum þingum derian, buton he hit ær her on worulde
gebete & þæs miltse begite þe he ær wið abealh.
 84. Se bið swiðe gesælig þe þis wile underniman &
wel gehealdan.
 86. God us ealle getrymme & gestrongige to ure agenre þearfe
swa his willa si a worulde, amen.

END_TEXT
START_TEXT

WHom 8c
B2.2.5.
Baptism: Bethurum 1957, 175-84.



 3. Leofan men, eallum cristenum mannum is mycel þearf þæt hy
heora fulluhtes gescead witan; and gehadedum mannum gebyreð swyðe rihte
þæt hi geornlice understandan huru þæt manna gehwylc, gyf he
þære ylde & ðæs andgytes hæfð þæt he hit understandan
mæg hwæt him man to ðearfe segð, þonne mot he beon ærost ðinga
gemynegad & gewisod þæt he cunne hu he of hæþendome mæge to
cristendome ðurh rihtne geleafan & ðurh fulluht cuman.
 10. Þonne is ærost se fruma þæt man gedo þurh gode
wissunge þæt he his Drihten ongyte rihtlice & þæt he eac
wiðsace anrædlice deofles gemanan; þæt is, þæt he forsace &
forbuge his unlara, þæs ðe he æfre mæge, & ðæt he
geswutelige eac þæt he hæbbe & æfre habban wille anræde
geðanc & anrædne geleafan on ænne soðne & ealmihtigne Godd.
 15. And leornige þæt he cunne þæt ælc cristen man huru
cunnan sceal, pater noster & credan.
 17. Mid þam pater nostre man sceal to Gode gebiddan & mid
þam credan geswutelian rihtne geleafan.
 19. And syððan se man þæt can & rihtne geleafan
hæfð ariht understanden, þonne bið he wyrðe þæt he fulluht
underfo, gif he þis huru ærest, ealswa ic cwæð beforan, gedeð;
þæt is, þæt he deofol & his gemanan ealne forsæcð & him
mid ealle fram byhð & Crist gecyst & him to gebyhð & on hine
anrædlice gelyfð.
 23. Se gelyfð anrædlice & rihtlice on hine se ðe hine
rihtlice lufað, & se hine lufað rihtlice ðe his beboda & his laga
gehealdeð.
 25. Elles ne byð seo lufu naht, & elles ne fremeð eac
þæt fulluht na swyðe, butan man Godes beboda gyme þe geornor & man
his lara & laga þe rihtlicor healde.
 29. Leofan men, on ðære cristnunge ðe man deð ær ðam
fulluht is mycel getacnung.
 30. Þonne se sacerd cristnað, þonne orðaþ he on þone
man, þonne hit swa gebyrað, <foreign>in modum crucis</foreign>, & ðonne wyrð þurh
Godes mihte sona deofol swyðe geyrged, & mid þæs sacerdes halsunge
se deofol wyrð aflymed fram þare menniscan gesceafte þe ær ðurh Adam
forworht wæs, & ðam halgum gaste byð sona eardungstow on þam menn
gerymed.
 36. Twa ðing syndon þurh Godes mihte swa myccle & swa
mære þæt æfre ænig man he mæg ðæron ænig ðing
awyrdan ne gewanian, fulluht & huslhalgung.
 38. Nis se mæssepreost on worulde swa synful ne swa fracod on
his dædan, gyf he ðæra þenunga aþere deð swa swa ðærto
gebyreð, þeah he sylf ælc unriht dreoge on his life, ne byð seo
þenung þæs na þe wyrse.
 42. Ne eft nis ænig swa mære ne swa haliges lifes þæt
aðor ðæra þenunga gegodian oððon gemycclian mæge.
 43. Do swa hwylc swa hit do, Godes sylfes miht byð on þære
dæde þurh halig geryne.
 45. Ac se earma synfulla man hearmað þeah him sylfum egeslice
swyðe se þe geþristlæcð to mæssianne oððon husl to ðicganne
& wat hine sylfne on synnum to fulne & swyðe forwyrhtne & nele
ær hit geandettan & betan ær he to ðam geþristlæce.
 49. His dyrstignes witodlice dereð him sylfum, ac þæt ne
dereð elles þam na þe swyðor þe þa ðenunga underfoð mid rihtum
geleafan.
 51. Forðam ne mæg ænig man Godes mihta ne his mærða
geminsian ne ænig ðing awyrdan.
 53. Þæt sealt þæt se sacerd þam men on muð deð
þonne he cristnað, þæt getacnað godcundne wisdom, & ealswa se
lichama þonne gefelð þæs sealtes scearpnesse, swa sceal seo sawul
ongytan wisdomes snotornesse.
 56. And ðonne se sacerd him ætforan singð, <foreign>Credo in Deum</foreign>,
þonne trymeð he his geleafan & mid ðam geleafan gefrætewað &
gewædað his hus; þæt is, þæt he gegearwað his heortan Gode on
to wunianne.
 59. And ðonne se sacerd æthrinð mid his spatle þæs
mannes nose & earan, þonne tacnað he mid þam þæt he sceal
ægðer ge þurh stenc ge ðurh hlyst underfon godcunde halignesse &
gesceadwisnesse.
 62. And ðonne se sacerd smyreð mid þam halgan crisman breost
& sculdru, þonne befehð he þæne man mid Godes scylde on ægðre
healfe, þæt deofol ne mæg ænig his ættrenra wæpna him on
afæstnian, naðor ne beforan ne wiðæftan, gif he þanonforð
þurhwunað anrædlice on rihtan geleafan & Godes lagum folgað.
 69. And ðonne þis gedon bið eal fullice wel swa to ðære
cristnunge gebyreð, þonne is æfter eallum þisum mid rihtum geleafan to
efstanne wið fontbæðes georne.
 71. And ðurh þa fonthalgunge þær gewyrð sona Godes
ælmihtiges midwist.
 73. And ðurh ða orðunge þe se sacerd on þæt wæter
orðað þonne he font halgað wyrð deofol þanon afyrsad.
 74. And ðonne se sacerd gehalgodne tapor in þæt wæter
deð, þonne wyrð þæt wæter mid þam halgan gaste ðurhgoten.
 76. And, hrædest to secganne, eal þæt se sacerd deð
þurh ða halgan þenunge gesawenlice, eal hit fulfremeð se halga gast
gerynelice.
 78. Þa ðreo dyfinga on fontbæðe getacniað þæt we
beoð geedcennede þonne to ecan life ðurh þa halgan þrynnesse, <foreign>patris
et filii et spiritus sancti</foreign>, þæt is eal an soð Godd.
 81. And þæt hwite hrægel ðe man mid þæne mann
befehð þonne he gefullod bið, þæt getacnað þæne gastlican
wlite þe se man ðurh Godes gife habban sceal; þæt syn þa godan &
ða clænan dæda þe he on cristendome þanonforð began sceal.
 85. And mid þam crismale þe man him onufan þæt heafod
deð man tacnað þæne cristenan cynehelm þe he on heofonum ah gyf he
þanonforð his cristendom mid rihte gehealdeð & on rihtan geleafan
rihtlice þurhwunað.
 89. Forðam gyf he þæt gehealdeð, he bið Criste to bearne
geteald, & he bið cynehelmes swyðe wel wyrðe, gif he mid rihte
gehyrð his fæder, þæt is heofonlicum cyninge.
 91. He is ure ealra fæder, & þæt we swuteliað þonne
we singað, <foreign>Pater noster qui es in celis sanctificetur nomen tuum, et
reliqua</foreign>.
 93. Be ðysum we magon gecnawan þæt we syn þurh cristendom
ealle gebroðra þonne we ealle to anum heofonlicum fæder swa oft
clypiað swa we pater noster singað.
 96. Þonne eac æfter ðysum he bið wel husles wyrðe, &
him gebyreð þæt swyðe rihte þæt he þonne þicge Cristes
lichaman & his blod, forðan he bið þonne Cristes lima an.
 100. Leofan men, understandað þæt Crist is cristenra heafod,
& ealle cristene men syndon to Cristes limum getealde.
 101. Ðonne is mycel ðearf þæt cristenra manna gehwylc
þæt understande & þæt he his cristendom mid rihte gehealde.
 103. Se gehealt his cristendom rihtlice se ðe Criste mid rihte
gehyrð, þæt byð se ðe his bebodu gehealdeð, & deofles unlarum
eornostlice wiðstandeð, ealswa man behet þæt man don wolde þa man
fulluhtes gyrnde.
 107. Understandað Godes beboda georne.
 107. Godes agen þæt forme bebod is þæt man lufige Godd
sylfne ærest eallum mode & eallum mægene, & oðer bebod is
þæt man lufige his nyhstan swa swa hine sylfne.
 110. Ælc cristen man is oðres nyhsta, forðam we synd þurh
cristendom ealle gebroðra, & we syndon Cristes agene bearn gyf we sylfe
willað.
 112. And ðy hit is rihtlic dom þæt ænig cristen man
oðrum ne beode butan þæt he wille þæt man him beode, & se byð
swyðe gesælig þe þæne dom rihtlice gehealdeð.
 116. Leofan men, we motan swyðe wærlice on ælce wisan us
healdan gyf we us sculan wið deofol gescyldan, forðam he byð æfre ymbe
þæt an, þæt he wyle us beswican & gedon, gyf he mæg, þæt
we aleogan þæt þæt we behetan þa we fulluht underfengon.
 120. Ac utan understandan hwæt ða twa word mænan,
<foreign>abrenuntio & credo</foreign>, þe man æt fulluhtþenunge on gewunan
hæfð.
 122. <foreign>Abrenuntio</foreign>, þæt is on Englisc, ic wiðsace
heononforð æfre deofles gemanan.
 123. <foreign>Credo</foreign>, þæt is on Englisc, ic gelyfe on God
ælmihtigne þe ealle ðing gescop & geworhte.
 125. Nage we nane ðearfe þæt we ðyses weorðan lease; ac
utan don swa us þearf is, gelæstan hit georne.
 126. And ðeah þæt cild to ðam geong sy þæt hit specan
ne mæge, þonne hit man fullað, his freonda forspæc forstent him eal
þæt sylfe swylce hit sylf space.
 129. & butan hit gelæste, ðonne hit ylde hæfð, eal
þæt on his geogoðe for hit Gode wæs behaten, hit mot forweorðan
æt his endedæge, gyf hit Godes lage forgymde, syððan hit ða ylde
& þæt andgyt hæfde þæt hit Godes lage gyman mihte.
 132. Þonne agan þa yldran eac on cristenum folce ðæs
oferþearfe þæt hi heora gingran Gode gestrynan & hi deofle
ætwænian.
 135. Forðam eal þæt hi to unrihte geðafiað heora
gingran, eal hit byð ongean þæt ðe hy Gode behetan þa hy him fulluht
begeatan, & ealles ðæs hy motan stið wite ðolian æfter Godes
dome, butan hy hit gebetan þæs ðe hy don magan.
 138. Cristenra manna gehwylc ah swyðe mycle þearfe þæt he
rihtne geleafan on ænne Godd æfre habbe, & þæt he his fulluhtes
gescad wite & þæt symle rihtlice healde & his gingran georne tihte
to ðam ylcan.
 142. And æfre swa þæt cild raðost ænig ðing specan
mæge, tæce man him sona ealra þinga ærest pater noster & credan;
þonne sceal him ðananforð a þe bet gelimpan.
 144. And eac ic on Godes naman bidde & beode, gyf ænig
cristen man þe ylde hæbbe swa sy forgymed þæt he hit ne cunne,
leornige hit georne; & ne sceamige ænigum men for his ylde, ac do swa
him þearf is, helpe his sylfes, forðam he ne bið wel cristen þe
þæt geleornian nele, ne he nah mid rihte æniges mannes æt fulluhte
to onfonne, ne æt bisceopes handa se ðe þæt ne cann, ær he hit
geleornige, ne he rihtlice ne bið husles wyrðe ne clænes legeres, se
ðe on life þæt geleornian nele, huru on Englisc, buton he on Læden
mæge.
 153. Ac do manna gehwylc swa swa him ðearf is, leornige his
þearfe & hine sylfne wærlice beðence & his cristendom
clænlice healde, & ælcne hæþendom mid ealle aweorpe.
 156. Leofan men, beorgað eow georne wið deofles lara.
 156. Ne beon ge naðor ne to swicole ne to ficole, ne lease ne
luðerfulle ne fule ne fracode, ne on ænige wisan to lehterfulle.
 158. Ne ge ahwar ne beon, þæs ðe ge betan magan, gewitan ne
gewyrhtan æniges morðres oððon manslihtas, stala ne strudunga, ac
strynað mid rihte.
 161. Scyldað eow wið gitsunga & wið gifornessa, &
ðæt ge ahwar ne beon manswican ne mansworan, wedlogan ne wordlogan, ne on
leasre gewitnesse ahwar standan.
 163. And scyldað eow wið galscypas & swyðe georne wið
æwbrecas, & wið oferfylle beorgað eow georne.
 165. And ne gyman ge galdra ne idelra hwata, ne wigelunga ne
wiccecræfta; & ne weorðian ge wyllas ne ænige wudutreowu, forðam
æghwylce idele syndon deofles gedwimeru.
 168. Ne beon ge ofermode ne to weamode ne to niðfulle ne to
flitgeorne ne to felawyrde ne ealles to hlagole ne eft to asolcene ne to
unrote.
 170. And ne beon ge to rance ne to gylpgeorne ne færinga to
fægene ne eft to ormode, & ne beon ge to slapole ne ealles to sleace, ac
scyldað eow georne wið deofles dare.
 173. Ealle unðeawas aweallað of deofle & he þæt
unsæd saweð to wide.
 174. Ac utan don swa us ðearf is, helpan ure sylfra, &
ðæs huru efstan, nu we fyrst habbað þa hwile ðe God wile, þe
læs ðe we forweorðan þonne we læst wenan.
 177. And utan ðurh æghwæt Godes willan wyrcan swa we
geornost magan; þonne geleanað he hit us þær we betst beðurfon.
 179. Him symle sy lof & wuldor in ealra worulda woruld a butan
ende, amen.

END_TEXT
START_TEXT

WHom 9
B2.2.6.
Gifts of the Holy Spirit: Bethurum 1957, 185-91.



 19. Be ðam Seofanfealdan Godes Gyfan.
 19. Isaias se witega awrat on his witegunge be ðam halgan gaste
& be his <foreign>vii</foreign> fealdum gifum.
 21. Þa seofonfealdan gyfa synd þus genamode: <foreign>sapientia</foreign> on
Leden, þæt is wisdom on Englisc; <foreign>intellectus</foreign> on Leden, andgyt on
Englisc; <foreign>consilium</foreign> on Leden, þæt is rædgeðeht on Englisc;
<foreign>fortitudo</foreign> on Leden, modes strengð on Englisc; <foreign>scientia</foreign> on Leden, god
ingehyd on Englisc; <foreign>pietas</foreign> on Leden, arfæstnyss on Englisc; <foreign>timor Domini</foreign>
on Leden, Godes ego on Englisc.
 27. Ðas seofanfealdan gyfa soðlice wæron on urum Drihtne be
fullum ðingum, & se halga gast hi todælð dæghwamlice gyt
cristenum mannum, ælcum be his mæðe & be his modes geornfulnesse,
ealswa biscopas on biscpunge to Gode sylfum wilniað georne.
 32. And witodlice se man hæfð wisdom þurh Godes gyfe þe
wislice leofað & symle smeað hu he Gode gecweman mæge.
 34. And se hæfð god angyt þurh Godes gyfe þe hit gewent to
his Drihtnes willan mid godum weorcum symle.
 35. And se hæfð godne ræd þurh Godes gyfe þe him
gerædað æfre hwæt him to donne sy & hwæt to forlætenne.
 37. And se hæfð modes strencðe ðurh Godes gyfe þe mycel
mæg forberan & geðolian & on eallum earfoðnyssum æfre bið
geðyldig & eft on godum gelimpum ne forlæt his anrædnesse, ac bið
aa gefædd on æghwylce wisan, swa þæt he ne bið ne on gefean to
fægen ne on wean to ormod.
 42. And se hæfð god ingehyd þurh Godes gyfe þe godnysse
& bilewitnysse lufað & bið betera wiðinnan þonne he wiðutan
sy geðuht & can him gescead betweox soðe & unsoðe.
 45. And se hæfð arfæstnysse þurh Godes gyfe þe
arfæst byð & mæðe cann on oðrum mannum, on his gelicum ge on
læssan mannum, & nele forseon ne gescyndan oðerne ne mid worde ne mid
weorce.
 48. And þonne is Godes ege seo seofoðe gifu þissera gastlicra
gifa, & seo gifu is angin ealles wisdomes.
 49. And se ðe Godes ege fullice hæfð, ne forlæt he na
fela þæs þe his sawle þearf bið to hæbbenne & to healdenne.
 51. And se man þe bið bedæled ealra ðissa seofan gifa nis
he na Gode wyrð ne to Gode belimpð, ne he næfre Gode ne geþyhð butan
he ær his ende geearnige þæt betere & Godes willan þurh sum
ðing gewyrce.
 56. Nu hæfð se yfela gast & se ungesawenlica feond
herongean seofonfealde ungifa þæt syn unþearfa manegra manna & ða
syndan wiðerræde mid ealle on ælce wisan þyssum godum Godes gyfum,
þe we herbeforan ymbe sædan, & ða he dælð dæghwamlice þam
mannum þe ungesælice him gehyrsumiað & Godes gyfa ne gymað ne
Godes ege nabbað ne Godes lage healdað, ac fyligeað heora luste &
idelum gewille.
 62. And þa yfelan ungifa þæs arleasan deofles syndan þus
genamode on Ledengereorde: <foreign>insipientia</foreign>, þæt is unwisdom; <foreign>stultitia</foreign>,
þæt is stuntnys; <foreign>inprouidentia</foreign>, þæt is receleasnys; <foreign>ignauia</foreign>,
þæt is wacmodnys; <foreign>ignorantia</foreign>, þæt is nytennys; <foreign>impietas</foreign>, þæt
is arleasnys; <foreign>temeritas</foreign>, þæt is dyrstignys.
 67. Ælc riht wisdom is cumen of Gode, forðam þe God sylf is
se soða wisdom, & ælc man bið gesælig & eadig þe hæfð
þæne wisdom þe of Godes agenre gyfe cymð & ðurh þæt his
agen lif gelogað mid wisdome.
 71. Se wisdom is, swa we ær cwædon, þæt halgan gastes
gifu, & deofol sæwð þærtogeanes unwisdom & swicdom &
gedeð swa þurh þæt þæt unsælig man wisdomes ne gymeð ne
wislice his lif ne fadað, & gyt eac gedeð þæt forcuðre is,
þæt he talað þeh hwilum hine sylfne wærne & wisne, & bið
eac for oft swa gehiwod licetere swylce he wis sy, byð þeah smeagende oftor
ymbe swicdom þonne ymbe wisdom.
 77. And ongean þam andgyte þe of Godes agenre gyfe cymð se
deofol sæwð andgytleste & eac gedeð þæt gyt wyrse is, þæt
se man þurh licetende hiwunge deð swylce he andgytful sy þe lytel can to
gerade & to gode on ænige wisan.
 81. And ongean þam wislican ræde þe of Godes agenre gyfe
cymð se wiðerræda deofol sæwð receleasnesse & eac gemacað
þæt gyt wyrse is, þæt se man þurh lease hiwunge deð swylce he
rædfæst sy þe rædes ne gymeð mid ænigum gerade.
 85. And ongean modstaðolnysse & modes strencðe þe of
Godes agenre gyfe cymð se manfulla deofol sendeð wacmodnesse &
lyðerne earhscype, swa þæt se man abryð æt ælcere þearfe,
& eac þæt gyt wyrse is, gemacað þæt se man hywað hwilum hine
sylfne þeh mihtine & unforhtne þe nah on his heortan ænigne
cafscype.
 90. And ongean þam ingehyde & gearawitolnesse þe of Godes
agenre gife cymð se hetola deofol sæwð & sendeð nytennesse, &
þæt gyt wyrse is, gedeð þæt se man hiwað þeh hine sylfne swylce
he deop inngehyd hæbbe þe nat na mycel gescad æniges gerades.
 94. And ongean þa arfæstnysse þe of Godes agenre gyfe cymð
deofol sæwð & sendeð arleasnesse & gelærð swa þæt
ungesælig man ne arige ahwar þær hine to onhagige, ne eac mæðe ne
geseo on his underþeoddum ne on his efengelican, & gyt eac gelærð
þæt wyrse is, þæt he ðeah swicollice hiwige swylce he arfæstes
modes sy & under þam leaslican hiwe swiðost gederige.
 100. And ongean þam anfealdan Godes ege þe of Godes agenre gife
cymð se grimlica deofol lærð dyrstignysse & gebringð recelease men
on unstæððignesse wordes & weorces & hwilum eac on ðam þe
gyt wyrse is, gemacað þæt sume men beoð swa gehiwode liceteras, swylce
hy Godes ege habban, & bið eal heora ingeþanc mid fracode afylled.
 107. Nis næfre nan wyrse yfel ne Gode laðre þonne þæt
gehiwode yfel, forðan deofol sylf hit gefadað & gehywað to þam,
þæt þæt ðincð foroft ærest ful god þe eft wyrð full yfel
& full biter on ende.
 110. And to fela manna wyrð þeah mid þyllican wrencan þurh
deofol forlæred, swa þæt hy eal oðer specað & oðer hiwiað
oðer hy þencað.
 112. And þa beoð rihtliceteras þe to ðam gewuniað.
 113. And mid ðam unwrencan eallan bið huru se earmscapena man
Antecrist eal afylled.
 114. His word & weorc beoð gode geðuhte unweran mannum,
& eal hy beoð yfele & swicole.
 116. Ac se þeodlicetere hit gehiwað þeah swa þæt læst
manna wat hu he him wið þone ðeodfeond gescyldan sceal, forðam ne
weorþeð on worulde ænig woruldsnotera ne on wordum getingra ne on
heortan wyrsa & lytelice swicolra þonne he wyrðeþ.
 120. And to fela manna eac is nu on ðissere swicelan worulde þe
ealswa to swyðe þurh hiwunge eal oðer specað oþer hy þencað &
lætað þæt to wærscype þæt hy oðre magan swa swicollice
pæcan.
 123. Ac eal þæt cymð of deofle, ðeah hy swa ne wenan,
& ægðer hy deriað mid swa geradan dædan ge ærest him sylfum ge
syððan to manegan.
 125. And swa gerade manswican þe on ða wisan swæslice
swiciað oftost on unriht & ðurh þæt deriað for Gode & for
worulde, þæt syndan forbodan & Antecristes þrælas þe his weg
rymað, þeah hy swa ne wenan.
 129. Crist ælmihtig lærde georne soðfæstnysse &
anfealdnesse & þæt gehwa synnluste fæste wiðstode, &
Antecrist lærð unsoðfæstnysse & swicolnesse & þæt gehwa
his luste georne fulgange, & mid swylcan unlaran he forlæreð &
forlædeð ealles to manege.
 133. And swa doð þa þeodlogan eac þe taliað þæt to
wærscype þæt man cunne & mæge lytelice swician & mid
unsoðe soð oferswiðan, & lætað eac þæt man mote to forð
æfter luste nytenlice libban, & gyman ne ðurfe na oferlice swyðe
þæs ðe bec beodað, ne forhæfednesse habban lichamlices lustes.
 138. Ac cweþað þæt to worde þæt se bið on geþance
wærast & wisast se ðe oðerne can raðost asmeagean & oftost of
unwæran sum ðing geræcan.
 140. Cweþað eac to worde þa ðe syndan stunte þæt mycel
forhæfednes lytel behealde, ac þæt mete wære mannum gescapen to
ðam anum þæt men his scoldan brucan, & wimman eac to hæmede þam
ðe þæs lyste.
 143. And soð is þæt ic secge, mid eal swylcan laran
Antecrist cwemeð & laðlice forlæreð ealles to manege.
 145. Forðam nis æfre ænig lagu wyrse on worulde þonne hwa
folgie eallinge his luste & his lust him to lage sylfum gesette.
 147. And a swa nyr ende þissere worulde swa wyrð fyrenlusta
& synlicra dæda a ma & ma mannum gemæne þurh deofles dara &
his unlara.
 149. Ac se bið gesælig se ðe gewarnað huru hine sylfne be
ænigum dæle.
 150. God ure helpe.

END_TEXT
START_TEXT

WHom 10a
B2.2.7.
A Rule for Canons [Amalarius, De regula canonicorum 145]: Bethurum 1957, 192-3.



 3. Ealdlice lahgewritu & eac godspellice bebodu us lærað
& myngiað þæt we eallum mode & eallum mægene ærest God
lufian & wurðian, & syðþan ure nextan lufian & healdan swa
swa us sylfe.
 6. Gyf þonne þis eallum cristenum mannum beboden is, huru hit
is gehadedum mannum geornost to healdenne þe Gode dæghwamlice þeowian
& ðenian sculon, forðam to ðissum twam bebodum belimpð eall godcund
lagu & eall witegena sacu.
 10. Ælc riht sculon gehadode men lufian & ælc unriht a
scunian.
 11. Ne beon hi æfre manslagan ne manswican ne mansworan ne
morðwyrhtan ne æwbrecan, ac healdan heora riht æwe, þæt is heora
mynster.
 13. Ne beon hi wordlogan ne weddlogan ne ryperas ne reaferas ne hi
ænigum men beodan butan þæt hi willan þæt man heom beode.
 15. Ne beon hi ofermode ne weamode ne druncen georne ne on æni
wisan lehterfulle.
 17. Warnian hi georne wið fals & wið facen & wið feoh
gestreon.
 18. Forbugan sacu sylfe swa hi geornost magon, & ðær
oðre men sace onginnan, sehtan hi georne.
 19. Libban eall heora lif rihtlice & clænlice &
syferlice & arwurðlice.
 20. Lufian wæccan & fæsten georne, & beon cumliðe
& ælmesgeorne.
 21. Fedan & scrydan Godes þearfe, geneosian seoce, &
forðfarenne bebyrian; & gif hit beon mæge, habban symle sibbe &
some wið ealle men gemæne.
 24. Ne beon hi wið heora ealdras dyrstige ne to strece, ac
ondrædon heom symle þone myclan dom & ðeowian Gode georne.
 26. Rædon gelome halige bec & gebedu georne began, & mid
lofsange God a herian & mid eallum godum dædum glencgan hy sylfe to
Godes willan.
 28. On anum slæperne restan heom ætsomne; on anum beoderne
gereordian ætsomne & ealle samod ætsomne on gesetne timan cyrcan
secan & ðær Gode to lofe heora getida gefyllan, & þæt georne
understandan, þæt ðær symble heofonlicra engla neawest byð þonne
Godes þeowas on cyrcan God ælmihtigne heriað & wurðiaþ.
 33. Forbugan hi a wifmanna neaweste swa hi æfre geornost magon,
forðam þe galnes oft oferswiðeð strangra & wel staðelfæstra
manna hordgeþanc.
 36. Warnian hi eac swyðe georne þæt hi ne leng ut of mynstre
ne beon þonne heom heora ealdor geðafige & hit tima sy.
 38. Ne beon hi binnan mynstre na unnytte, ac oððon on godcundum
þenungum oðþon on oðrum nytwyrðnyssum be heora ealdra wisunge hy
sylfe abysgian, þe læs hi þolian þurh heora sleacnysse þæne dom
þe se apostol gedemde & gedihte þa he cwæð: <foreign>qui non uult operari
nec manducet</foreign>.
 42. Þæt is, se ðe nyt beon nelle, he æniges godes ne
abite.
 43. Ealde gebroðru lufian & læran georne heora gingran,
& hyran þa gingran georne heora yldrum.
 45. Ne forseon ða gelæredan na ða ungelæredan, ac
læran hi georne, ne ða æþelborenan ne lean þa læsborenan, ac
ðeowian & ðenian æghwylc oðrum a ymbe wucstemne mid eallum
eadmettum.
 48. And symble sy swige on beodernne gereorde broðra gehwylces,
butan þæs ræderes anes.
 50. Gyf hwa agylte, þreage man þæne & steore him georne,
& ða geonglingas swinge man swyðe.
 51. Ne beo æfre ænig canonic life þæt sundercræfta
sumne ne cunne, ac began georne mynsterlice cræftas & geearnian mid
þam þæs ðe hig big beon & eac æt Gode sylfum ece mede.
 54. Ðus sculon canonicas drohtnian on mynstre gif hi regollican
life libban willað & ðæs wyrðe beon þæs ðe hy on beoð.
 56. Þonne lære we þæt hy gelome ðas lytlan mynegunga
rædan & smeagan & on gemynde fæste beclysan & ðurh Godes
fultum swa forðgefremman swa hy fyrmest magan.
 59. Þonne geearniað hy lof æt mannum & æt Gode sylfum
ece edlean.

END_TEXT
START_TEXT

WHom 10c
B2.2.8.
The Christian Life: Bethurum 1957, 200-10.



 1. HER ONGYNð BE CRISTENDOME.
 3. Leofan men, eallum cristenum mannum is mycel þearf þæt hy
heora cristendomes gescad witan, & þæt hy heora cristendom rihtlice
healdan.
 5. Be Cristes agenum naman syn cristene genamode, forðam Crist is
cristenra heafod, & ealle cristene men syndon to Cristes limum getealde,
gyf hy heora cristendom gehealdað mid rihte.
 8. Lytel fremað þeah cristen nama butan cristenum dædum, ac
se bið rihtlice cristen þe Cristes larum & his lagum folgað ealswa se
apostol cwæð: <foreign>Qui se dicit in Cristum credere debet ambulare sicut et
ipse ambulauit</foreign>.
 12. Se þe secge þæt he on Crist gelyfe, fare se þæs
rihtweges þe Crist sylf ferde.
 13. And ðeah hwa cweðe þæt he on Crist rihtlice gelyfe
& nele his larum ne his lagum folgian, he lihð him sylfum; & Crist
sylf eac on his godspelle swytollice þus spæc: <foreign>Si diligitis me, mandata
mea seruate</foreign>.
 16. Gyf ge me lufian, he cwæð, folgiað minum larum, forðam
se me ne lufiað na þe nele minum larum rihtlice fyligean.
 18. Nu age we þearfe þe cristene syndon þæt we georne his
larum & his lagum fyligean.
 20. Leofan men, hit gewearð on geardagum þæt God sylf
spæc hludre stefne of Synai Munte to Moyse þam heretogan & to Israhela
folce & ðus cwæþ be him sylfum & be his agenum lagum: <foreign>Ego sum
Dominus Deus tuus, et reliqua</foreign>.
 23. Ic eom ðin Drihten, he cwæð, þe gelædde þe ut of
Egyptum.
 24. Ne weorða þu fremde godas.
 25. Ne þu þines Drihtnes naman ne namie on idel.
 26. Wite þæt ðu þæne restedæg freolsige georne.
 26. Weorða geornlice fæder & modor.
 27. Ne beo ðu ænig manslaga.
 27. Ne afyl þe mid forligere.
 28. Ne sceaþa ðu.
 28. Ne leoh þu.
 28. Ne gyrn ðu oðres mannes wifes, ne æniges þinges þe
oðer man age ne gyrn þu on unriht.
 30. Ðas tyn beboda God sylf gedihte & awrat & Moyse
befæste; & Crist on his godspelle eft hy geswutelode, & he georne
eac lærde þæt manna gehwilc oðrum beode þæt þæt he wille
þæt man him beode.
 33. Ðæt is rihtlic lagu, & se bið gesælig se þe hy
gehealdeð.
 34. Þas beboda & fela hertoeacan we sculon healdan, be þam
þe us Cristes bec gelomlice lærað, gif we Gode willaþ rihtlice hyran,
swa swa us þearf is, & eal þæt gelæstan þæt þæt we
behetan þa we fulluht underfengan oððon þa þe æt fontbæþe ure
forespecan wæran.
 39. Eala, leofan men, us is swyðe mycel þearf þæt we ofer
ealle oðre þing God huru lufian & his larum & lagum geornlice
fyligean & his halgan cyrican syngallice weorðian.
 41. Ealle we habbað ænne heofonlicne fæder & ane
gastlice modor, seo is <foreign>ecclesia</foreign> genamod, þæt is Godes cyrice, & ða
we sculan æfre lufian & weorðian & næfre hyre derian wordes ne
weorces, ac griðian hy symle & healdan unwemme & a butan glemme.
 45. La hwæt, fremað cyrichatan cristendom on unnyt, forðam
ælc þæra bið Godes feond þe bið Godes cyrcena feond, & ðe
Godes cyrcena riht wanað oððe wyrdeð.
 48. And egeslice spæc Gregorius be ðam þa ða he þus
cwæð: <foreign>si quis ecclesiam Dei denudauerit uel sanctimonia uiolauerit,
anathema sit; ad quod respondentes omnes dixerunt, amen</foreign>.
 51. Se ðe Godes cyrican, he cwæð, rype oððe reafige
oððe halignessa grið scyrde oððe wyrde, a he forwyrðe; & Romana
witan him andwyrdan sona & anmodlice cwædon, <foreign>amen</foreign>, ealle; þæt
bið on Englisc, swa hit geweorðe.
 55. Eala, rihte gedafenað cristenum mannum þæt hi Crist
sylfne geefenlæcan georne, þæs ðe hy don magon, & Cristes cyrican
weorðian & werian & swa don eac georne swa se halga gast lærð
þæt we don sculon.
 58. Ðæt is, þæt gehwa georne unriht forlæte &
inwerdre heortan hwyrfe to rihte for Gode & for worulde.
 60. La, hu mæg man eaðost gehwyrfan fram yfele & fram
unrihte, butan þæt man deofol georne forbuge & his undæda ealle
oferhogie & wið his unlara geornlice scylde & wið þa deoflican
eahta leahtras dæges & nihtes warnie symle?
 63. Ðæt is gitsung & gifernes, galnes & weamodnys,
unrotnys & asolcennys, gylpgeornys & ofermodignys.
 65. Of ðyson eahta deofles cræftan ealle unþeawas up
aspringað & syðþan tobrædað ealles to wide.
 67. Ðonne syndon eahta healice mægnu þurh Godes mihte mannum
gescyte: ðæt is rumheortnys & syfernys, clænnes &
modþwærnes, glædnes & anrædnys, sybgeornes & eadmodnes.
 70. Mid þysan mægenan we us sculon werian & ðurh Godes
fultum deofol oferwinnan & his unþeawan fæste wiðstandan.
 71. Leofan men, ure Drihten spæc to Moyse hwilum & be
ðære gitsunge þus cwæð: <foreign>Non concupiscas ullam rem proximi tui</foreign>.
 73. Ne gyrn ðu on unriht, he cwæð, æniges þinges þe
oðer man age, & se apostol cwæð: <foreign>radix omnium malorum est
cupiditas</foreign>.
 75. Gitsung is wyrtruma, he cwæð, æghwylces yfeles.
 76. Leofan men, doð swa ic lære, scyldað wið þa gitsunge
æfre swyðe georne & warniað eac symle wið gyfernesse georne.
 78. Ðurh gifernesse Adam forlet ærest paradisum.
 79. And eac ic lære georne manna gehwylcne þæt ænig ne
afyle mid fulan forligere æfre hine sylfne.
 81. Ne ænig ne healde yrre on his heortan ealles to lange.
 82. Ne ænig ðurh worldhoge forsorgie to swyðe, ac hihte on
his Drihten.
 83. Ne æfre ænig man idelnesse lufige ealles to gelome.
 84. Ne æfre ænig man unnyt lof & idel gylp lufige to
swyðe.
 85. Ne æfre ænig man ofermetta lufie, ac æfre hy ascunie.
 86. And scylde man eac wið mansliht æfre swyðe georne, &
scylde man wið galnysse & wið æwbryce georne; & wið ælc woh
gestreon beorge man georne, ac stryne mid rihte.
 88. Unrihte gemeta & woge gewihta aweorpe man georne, &
æfre ænig man oðrum ne swicie ealles to swyðe.
 90. Ne ænig man oðerne to nearwe ne hæfte ne on unriht ne
geþeowige.
 91. Ne ænig man þurh reaflac oðerne ne rype.
 92. Ne ænig man oðerne on unriht ne fordeme.
 93. Ne ænig man oðerne ne tyrie ne ne tyne ealles to swyðe.
 94. Ne ænig man hine sylfne mid mane ne forswerie.
 94. Ne on leasre gewitnesse ænig man ne stande.
 95. Ne ænig man ne gewunie þæt he huxlice onhisce, ne
ðurh hyrwnesse God ne gegremie.
 97. Ne ænig man to hlagol sy ne færinga to fægen ne eft ne
beo to ormod.
 98. Ne ænig man oþerne bæftan ne tæle ne hyrwe to
swyðe.
 99. Ne ænig man andan ne healde on his heortan ealles to
fæste.
 100. Ne ænig man oðerne ne hatie to swyðe.
 101. Ne ænig man ne gewunie þæt he mid yfelum wordum to
wyriende weorðe.
 102. Ne ænig man ne sy to sacfull ne ealles to geflitgeorn.
 103. Ne ænig man ne lufige druncen to swyðe ne fule
oferfylle.
 104. Ne ænig man myrtenes æfre ne abite ne blodes ne
abyrige.
 105. Ne ænig man wiccecræft æfre begange.
 105. Ne ænig man idola weorðie æfre.
 106. Ne ænig man gemanan wið amansode hæbbe.
 107. Sunnandæges weorðunge nænig man forgyme.
 107. Ælc man his teoðunga gelæste mid rihte.
 108. Freolsa & fæstena healde man georne.
 109. Ðæt man Gode behate ne aleoge man æfre.
 109. Ne ænig man mid unandettan heafodleahtrum husles ne
abyrige, ac andette & bete ær he husel ðicge.
 111. Eac ic lære georne mann a gehwilcne þæt he his synna
andette gelome & mid dædbote clænsie hine sylfne & bletsunge
æt biscope & mildsunge gyrne.
 114. Forðam, understande se ðe wille, eal hit mæg to
ðearfe, ealswa þæt godspel cwæð: <foreign>Penitentiam agite;
adrpropinquabit uobis regnum celorum</foreign>.
 116. Doð dædbote eowra synna & eow sona wyrð heofona
rices duru raðe untyned.
 118. Leofan man, on eornost ic lære, cyrrað from yfele &
fram unrihte & doð to gode a swa leng swa mare.
 119. Gymað georne Godes lage & healdað hy fæste &
gelome on gearfæce gearwiað eow to husle.
 121. Eala, leofan men, ne latiað na, ne latiað, ac ofstlice
efstað & to Gode wendað.
 122. And se ðe wære gitsiende oðra manna þinga &
æhta, weorðe of his agenan rihte begytenan ælmesgyfa georne.
 124. Se þe wære gifre, weorðe se syfre; & se ðe
wære galsere on fulan forligere, weorðe se clænsere his agenre sawle.
 126. Se þe wære weamod, weorðe se geþyldmod.
 126. Se ðe wære hohmod, weorðe se glædmod.
 127. Se ðe wære idelgeorn, weorðe se notgeorn.
 128. Se ðe wære lofgeorn for idelan weorðscype, weorðe se
carfull hu he swyþast mæge gecweman his Drihtne.
 130. Se ðe wære ofermod, weorðe se eadmod.
 130. Se ðe wære scaðiende, weorðe se tiligende on
rihtlicre tilðe.
 131. Se ðe wære slapol, weorðe se ful wacor, & se ðe
wære full slaw, weorðe se unslaw to cyrican gelome for agenre þearfe.
 133. Se ðe wære leassagol, weorðe se soðsagol.
 134. Se ðe wære bæcslitol, weorðe se wærsagol.
 135. Se ðe wære stuntwyrde, weorðe se wiswyrde.
 135. And se ðe on unriht abysgode hine sylfne, se on halgum
gebedum abysgie hine symle.
 137. And se ðe wære ungeleafful rihtes geleafan, weorðe se
geleafful godcundes rihtes.
 138. Ðus man sceal ælc unriht mid rihte gebetan & unweod
aweodian & god sæd aræran.
 141. Nu la, leofan men, gelyfað huru georne & anrædlice
beþencað þæt annes & ðrynnes on godcundnesse an is; ðæt is
fæder & sunu & frofergast.
 143. Ealle þa ðry naman befehð an godcund miht & is
untodæled an ece God, wealdend & wyrhta ealra gesceafta.
 145. Se is to lufianne & to weorðianne ofer ealle oðre
ðing.
 146. And riht is þæt ælc cristen man eac oðerne lufie
& healde mid rihte, & þæt ænig oðrum ne beode butan þæt
he wylle þæt man him beode.
 148. Ne ænig ne syrwe ne oðrum ne swicie, ac healde ælc
oðerne mid rihtre getrywðe.
 149. Ic lære eac georne manna gehwylcne þæt he Godes ege
hæbbe æfre on gemynde & Godes hus symle weorðie & werie &
sece gelome him sylfum to þearfe.
 152. Sibbe & some lufie man georne & ælc fracodlic facn
æfre aweorpe & æghwylcne hæðenscype wordes & weorces
forhogie man æfre.
 154. Godcundre lare folgie man georne & inweardre heortan
clypie man to Criste oft & gelome, & cyrican gegrete mid leohte &
lacum swa man oftost mæge.
 157. Rihte teoðunga gelæste man glædlice, & Godes
sacerdan hlyste man georne & hy for Godes ege lufige & weorðie, ut
<foreign>Dominus dicit: Qui uos audit, et reliqua</foreign>.
 159. Ælmesgedal dæle man gelome, Mete þam ofhingredum,
drenc þam ofðyrstum, hushleow gefarenum, wæfels þam nacedum, frofer
þam dreorigan, neosunge þam seocan, & byrgenne þam deadan.
 162. Wydewan & steopcild werie man & nerie, &
ðearfena gehwylcum helpe man georne.
 164. Domas & dihtas rihte man geornlice, þæt leod &
lagu trumlice stande.
 165. Beo manna gehwylc hold & getrywe his worldhlaforde æfre
mid rihte, & beo hlaforda gehwylc milde his mannum & hy næfre ne
swence on unriht to swyðe.
 168. Beo manna gehwylc milde on mode & miltsie for Godes ege,
þær he derian mæge.
 169. Godfæder his godbearn lufie & lære & unrihtes
styre.
 170. Pater noster & credan mymerian þa yldran & tæcan
heora gingran mid rihtan geleafan.
 171. On manna gehwylces mode & muðe soðsagu stande.
 172. On heortan & on weorcan clænnes gelufie; on geðance
& on þeawan syfernes gelicie.
 174. Eac ic lære georne manna gehwylcne þæt he his luste to
swyðe ne fulgange, ac mid forhæfednesse oft & gelome wylde hine sylfne
him sylfum to ðearfe.
 176. And doð swa ic lære, hyran þa gingran georne heora
yldran, & lufian & læran þa yldran heora gingran; & ða þe
lifes weg lædan cunnan gebringan on rihtwege þa ðe ær dweledan.
 179. And styre man þam stuntum, & hlyste man þam wisan,
& afæstnie man symle georne on heortan godcunde þearfe, & ealne
modes hiht on God sylfne besette man fæste.
 182. Ondræde man domdæg & for helle agrise, & ecre
reste earnie man georne, & æghwylce dæge a manna gehwylc forhtige for
synnum & æfre him gehende endedæges wene.
 185. Eala, hwæt se bið on worulde wis & gesælig þe
ðis eal geðenceð oft & gelome & ðe Godes beboda geornlice
gymeð & on Godes mildheortnesse fullice gehyhteð, & se ðe soðe
lufe to Gode & to mannum gehealdeð mid rihte, & mid rihtre dædbote
clænsað hine sylfne & ærran gewyrhta georne begeomerað.
 190. Forðam God sylfa behet synfullum mannum þæt he wolde
miltsian, gyf hi woldon earnian.
 191. Ealswa se witega sang & sæde þa ða he ðus
cwæð: <foreign>Querite Dominum dum inueniri potest, et reliqua</foreign>.
 193. <foreign>Item propheta dicit: In quacumque die peccator conuersus
fuerit, et reliqua</foreign>.
 194. <foreign>Et Dominus in euangelio dicit: Gaudium est angelis Dei super,
et reliqua</foreign>.
 196. Eala, leofan men, utan nu efstan & ealle ure lifwegas
geornlice rihtan, & ne latian na to lange ne ealles to swyðe, þe læs
þe we forweorðan þonne we læst wenan.
 198. Ac utan us sylfe mid godan geþance on worde & on weorce
wenian to rihte & geearnian þa myrhðe mid Godes fylste þe ðam is
gegearwod þe Gode wel gehyrað & his lage healdað þa hwyle þe hy
libbað.
 202. A sy ecum Gode lof & wyrðmynt in ealra woruld æfre
butan ende, amen.

END_TEXT
START_TEXT

WHom 10b
B2.2.8.1.
The Christian Life: Bethurum 1957, 195, note to ll. 33-43.



 33. Seo halga cyrce is soðlice Cristes bryd 7 ealra þinga
hlæfdig, 7 forðig hit gedafnað þæt heo sy gehealden from eallum
cristenum mannum untosceacan 7 unforspurnon, 7 eac hit gerist þæt heo ne
sy fram nanum menn geunworðod.
 35. Eornostlice ealle þa þing þe to ðære circan
gebyriað/ þa syndon Cristes gecwedene, 7 ealle þa þing þe beoð
fram þære circan afyrsode buton tweon hi beoð Criste ætbrodene.
 37. Hwæt fremað þam mannum þæt hi cristene syn þa
þe/ Cristes cyrcan toslitað?
 38. Witodlice ælc þara manna þe Cristes circan bereafað
oððe on ænigon þinge dereð, he is morðres scyldig.
 40. Soðlice ælc þara manna þe þa Cristes aran
unhrihtlice/ him to getihð, he is Cristes feond gecweden.

END_TEXT
START_TEXT

WHom 11
B2.2.9.
Isaiah on the Punishment for Sin: Bethurum 1957, 211-20.



 99. Fela is on bocum þæs ðe mæg to bysnan, gyme se ðe
wille, him sylfum to ðearfe.
 100. An wæs on geardagum Gode wel gecweme, Isaias se witega þe
Iudea folce fela foresæde, swa swa hit syððan soðlice aeode, &
þæt mæg to bysne æghwylcere þeode.
 103. Isaias se witega geseah on gesyhðe, swa him God uðe, hu
þære þeode for heora synnum scolde gelimpan.
 104. Ongan þa singan & ðus secgan: <foreign>Audite, celi, et
auribus percipe, terra, quoniam Dominus locutus est</foreign>.
 106. Gehyrað nu, he cwæð, heofonwaru & eorðwaru,
hwæt God sylfa sæde swytellicre segene.
 108. Bearn ic afedde, he cwæð, & up hy arærde, ac hi me
forletan & swyðe ofersawan.
 109. Hy hyrwdan mid wordan þæt hy sceoldan herigean, &
forletan on dædan þæt hy scoldan healdan, & naman heom to ðeawan
ælðeodige gewunan, & on bæc hwyrfdan ealle heora wisan.
 112. & forðam sceal geweorðan, he cwæð, to soðe ic
eow secge, eower eard weste & eac eowre burga mid fyre forbærnde.
 114. Ælðeodige men eow sculon hergian, & ðonne ge
gebiddaþ & to me clypiað, nelle ic eow gehyran, forðam þe ge syndon
mid mane afyllede ealles to swyðe & mid unrihte.
 117. Gyt Isaias furðor sæde ealswa hit aeode on forsyngodre
þeode.
 118. BE REAFLACUM <foreign>Ve impio in malum, et reliqua</foreign>.
 119. Wa manfullan, he cwæð, for his misdædan: edlean his
weorca eal he sceal habban.
 120. Min folc is beryped, he cwæð eac, þurh gytsiende
reaferas; & wræccena reaflac is on heora hamum, & wa þæs
gestreones þam ðe his mæst hafað.
 123. Gyt Isaias furðor sæde ealswa hit aeode on forsyngodre
ðeode.
 125. BE IDELUM RENCUM. <foreign>Pro eo quod eleuate sunt filie Sion, et
reliqua</foreign>.
 126. For ofermettan, he cwæð, & idelan rencan eowra leoda
þe spiliað & plegað & rædes ne hedað, God bereafað &
reafian læteð eowere dohtra heora gyrla & to oferrancra
heafodgewæda, & andfexe weorðaþ ðæra swyðe manege þe mid
oferrence glengdan hy sylfe.
 130. Gyt Isaias furðor sæde ealswa hit aeode on forsyngodre
þeode.
 133. BE GITSUNGE. <foreign>Ve qui coniungitis domum ad domum, et reliqua</foreign>.
 134. Wa eow, he cwæð, þe lecgað togædere hamas &
æhta on unriht begytene on æghwilce healfe.
 136. Wene ge þæt ge sylfe wealdan & wunian swa lange swa
ge willan on ðam þe we nu syn?
 137. Ac soð is þæt ic secge, ge hit alætað þonne ge
læst wenað.
 138. Gyt Isaias furðor sæde ealswa hit aeode on forsyngodre
þeode.
 140. BE OFERFYLLE. <foreign>Ve qui consurgitis mane ad bibendum, et
reliqua</foreign>.
 141. Wa eow, he cwæð, þe lufiað untidfylla & ær on
morgen oferdrenc dreogað & beotlice lætað, þæt ge mare magan
þonne hit gemet sy.
 144. Hearpe & pipe & mistlic gliggamen dremað eow on
beorsele; & ge Godes cræfta nan ðing ne gymað.
 145. And ðy is folces forfaren ealles to wide mare þonne scolde
oððe þearf wære, & forðam hit wearð swa rædleas þe hit
Godes beboda forgymde to swyðe & wisdomes ne hedde swa swa hit scolde.
 148. Gyt Isaias furðor sæde ealswa hit aeode on forsingodre
þeode.
 150. BE SWICDOME. <foreign>Ve qui sapientes estis coram oculis uestris, et
reliqua</foreign>.
 151. Wa eow, he cwæð, þe taliað eow sylfe to ðeodwitan
& witan þæt ge syndan æbere mannswican.
 153. Ge fylstað on unriht oftost wið sceatte & nellað to
rihte, butan man gebicge.
 154. Gyt Isaias furðor sæde ealswa hit aeode on forsyngodre
þeode.
 156. BE UNRIHTWISNESSE. <foreign>Ve qui dicitis bonum malum et malum, et
reliqua</foreign>.
 157. Wa eow, he cwæð, þe taliað ungod to gode & god
þing to yfele, biter ðing to swete & swete belæþað, hwyrfað
niht to dæge & dægweorc to nihte, & fyligeað eowrum luste
ealles to swyðe.
 160. Gyt Isaias furðor sæde ealswa hit aeode on forsingodre
þeode.
 162. BE ANDGYTLESTE. <foreign>Audite audientes et nolite intellegere, et
reliqua</foreign>.
 163. Hlystað nu georne, he cwæð, & nytað na ðe mare;
lociað brade & nan þing gecnawað mid ænigean gerade þæs ðe
eow þearf sy, nu ge riht nellað habban ne healdan on eowran heortan swa swa
ge scoldan.
 167. Gyt Isaias furðor sæde ealswa hit aeode on forsingodre
þeode.
 169. Be heardheortnesse. 
 170. <foreign>exceca cor populi huius, et reliqua</foreign> ablend þisse þeode,
he cwæð, andgyt mid ealle nu for heora synnum, þæt hi ræd ne
aredian, oð þæt heora burga weorðan ælæte & weorðan heora
eardas swyðe aweste.
 173. Gyt Isaias furðor sæde ealswa hit aeode on forsyngodre
þeode.
 175. BE UNLAGUM. <foreign>Ve qui condunt leges iniquas, et reliqua</foreign>.
 176. Wa þam, he cwæð, þe ræreð unriht to rihte &
undom demeð earmum to hynðe & wudewan & steopcild oftost
ahwæneð; & forðam he sceal drefan dimme & deopne helleswites
grund, helpes bedæled.
 179. Gyt Isaias furðor sæde ealswa hit aeode on forsyngodre
þeode.
 181. BE OFERTRUWAN. <foreign>Ve qui descendunt in Egiptum, in equis
sperantes, et reliqua</foreign>.
 183. Wa þam, he cwæð, þe ofertruwað mægne &
mænege & on God ne behiht swa swa he scolde, ne his fultum nafað, swa
his þearf wære, ne his earnian nele, swa swa he beþorfte.
 185. Ðas ðing gewitegode Isaias propheta be Iudean & fela
hertoeacan, & eal hit aeode swa swa he sæde.
 187. And eac hit mæg to bysne æghwylcere þeode, gyme se
ðe wille, his agenre ðearfe.
 189. And ongean þas ðing þe beforan standað he lærde
þa þeode godcundre lare, þæt hy scoldan bugan georne to rihte.
 190. He cwæð Godes wordum eac to us eallum.
 191. <foreign>Hec dicit Dominus: Lauamini, mundi estote, auferte malum
cogitationum uestrarum ab oculis meis, et reliqua</foreign>.
 193. Ælmihtig God soðlice þus cwæð: Aðweað eow, ic
lære, & clænsiað eow georne & afyrsiað of minre gesyhðe
þa ungeðanc eowra heortena.
 195. Geswicað eowra misdæda & gewuniað to godan
dædan.
 196. Spyriað æfter rihtan lagan & rihtwisan doman.
 197. Helpað earmum & hæfenleasum.
 197. Beorgað steopcildum & weriað wudewan, & biddað
me syððan, cwæð ure Drihten, þæs þe ge willan, & ic eow
getiðige þæs ðe eow ðearf bið.
 200. God us gehealde amen.
 202. <foreign>VERBA HIEREMIAE PROPHETAE</foreign>. Hieremias se witega mynegode to
þearfe Godes folc georne.
 203. & hit ðus lærde: <foreign>Audite uerbum Domini domus Iacob,
et reliqua</foreign>.
 204. Gehyrað, he cwæð, Godes word nu ða, Iacobes hired
& eal Israhela cyn.
 205. God acsað eow þises nu & ðus cwæð to eow
eallum: Hwæt onfundon eowre yldran þurh ænig ðing on me þæs ðe
heom ðuhte þæt ful riht nære, nu hy swa swyðe awendan hy fram me
& ferdon on unriht & unræde fyligdon & unriht lufedon &
unnytte wurdon nu lange him sylfum?
 209. Ðy ic ðe secge, he cwæð, þæt ðin agen
þwyrnes þe sceal geþregean, & ðin frambige þe sceal gederian.
 211. Ac beseoh mid gerade & gecnawað swyðe georne hu biter
þe sceal weorðan, butan þu gecyrre, þæt ðu forlete to lange
þinne Drihten & næfdest, swa ðu scoldest, ege þines Drihtnes.
 214. He cwæð sona þæræfter froferlicum wordum þus to
eallum: <foreign>Conuertimini, filii reuertentes, dicit Dominus</foreign>.
 216. Eala, leofan cild, cwæð ure Drihten, gecyrrað, ic
lære, & wendað hider to me, weorðaþ on rihtwege & beseoð to
eowrum Drihtne, acsiað georne hu betst sy to farenne & farað æfter
þam wege.
 219. Þonne wyrðe ge geborgenne gyt, gif ge willað, þæt
ge ne forweorðað.
 220. Ðus Hieremias lærde þa ðeode, & oft & gelome
he myngode hy georne.
 221. He æt sumum sæle stod æt ðam tempelgeate &
openlice sæde & ðus feng on spæce: <foreign>Audite uerbum Domini</foreign>.
 223. <foreign>Hec dicit Dominus: Bonas facite uias uestras et studia
uestra, et habitabo uobiscum, et reliqua</foreign>.
 225. Gehyrað, he cwæð, Godes word nu ða & doð swa ic
lære, godiað georne eowre agene wegas & ealle eowre dæda.
 227. Lufiað rihtwisnesse & unriht ascuniað.
 227. And gyf ge þonne swa doð & rihtlice demað & on
unriht ne tregiað ne earme ne tyrewiað ne unscyldig blod ahwar ne ageotað
ne hæðenscipes gymað on ænige wisian eow sylfum to hearme, þonne
weorðe ic mid eow, cwæð ure Drihten, æfre æt ðearfe & eow ne
forlæte æfre æt neode.
 232. Ðus ure Drihten cwæð be us eallum.
 232. He ure helpe & us geunne þæt we magan & motan his
willan aredian, amen.

END_TEXT
START_TEXT

WHom 12
B2.2.10.
The False Gods: Bethurum 1957, 221-4.



 3. Eala, gefyrn is þæt ðurh deofol fela þinga misfor,
& þæt mancynn to swyðe Gode mishyrde, & þæt hæðenscype
ealles to wide swyðe gederede & gyt dereð wide.
 5. Ne ræde we þeah ahwar on bocum þæt man arærde
ænig hæðengyld ahwar on worulde on eallum þam fyrste þe wæs
ær Noes flode.
 7. Ac syððan þæt gewearð þæt Nembroð & ða
entas worhton þone wundorlican stypel æfter Noes flode, & him ða swa
fela gereorda gelamp, þæt þe bec secgað, swa ðæra wyrhtena
wæs.
 10. Þa syððan toferdon hy wide landes, & mancyn þa sona
swyðe weox.
 12. & ða æt nyhstan wurdon hi bepæhte þurh ðone
ealdan deofol þe Adam iu ær beswac swa þæt hi worhton wolice &
gedwollice him hæþene godas, & ðone soðan God & heora agenne
scyppend forsawon, þe hy to mannum gescop & geworhte.
 17. Hi namon eac him ða þæt to wisdome þurh deofles lare
þæt hy wurðedon him for godas þa sunnan & ðone monan for heora
scinendan beorhtnesse & him lac þa æt nyhstan þurh deofles lare
offrodon & forleton heora Drihten þe hy gescop & geworhte.
 21. Sume men eac sædan be ðam scinendum steorrum þæt hi
godas wæron, & agunnan hy weorðian georne, & sume hy gelyfdon eac
on fyr for his færlicum bryne, sume eac on wæter, & sume hy gelyfdon
on ða eorðan forðan þe heo ealle þing fedeð.
 25. Ac hy mihton georne tocnawan, gif hi cuðon þæt gescead,
þæt se is soð God þe ealle þas ðing gescop us mannum to brice
& to note for his miclan godnesse þe he mancynne geuðe.
 27. Ðas gesceafta eac ealle doð swa swa him gedihte heora agen
scyppend & ne magon nan þing don butan ures Drihtnes þafunge, forðam
þe nan oðer scyppend nis buton se ana soða God þe we on gelyfað,
& we hine ænne ofer ealle oðre þing lufiad & wurðiaþ mid
gewissum geleafan, cweþende mid muðe & mid modes incundnesse þæt
se an is soð God þe ealle ðing gescop & geworhte.
 35. Gyt ða hæþenan noldon beon gehealdene on swa feawum
godum swa hy ær hæfdan, ac fengon to wurðienne æt nyhstan mistlice
entas & strece woruldmen þe mihtige wurdan on woruldafelum &
egesfulle wæran þa hwyle þe hy leofedon, & heora agenum lustum
fullice fulleodan.
 39. An man wæs on geardagum eardiende on þam iglande þe
Creta hatte se wæs Saturnus gehaten, & se wæs swa wælhreow
þæt he fordyde his agene bearn ealle butan anum & unfæderlice
macode heora lif to lyre sona on geogoðe.
 43. He læfde swaþeah uneaðe ænne to life, þeah ðe he
fordyde þa broðra elles; & se wæs Iouis gehaten, & se wearð
hetol feond.
 45. He aflymde his agene fæder eft of ðam ylcan foresædan
iglande þe Creta hatte & wolde hine forfaran georne gif he mihte.
 47. & se Iouis wearð swa swyðe gal þæt he on his
agenre swyster gewifode, seo wæs genamod Iuno, & heo wearð swyðe
healice gyden æfter hæðenscype geteald.
 50. Heora twa dohtra wæron Minerua & Uenus.
 50. Þas manfullan men þe we ymbe specað wæron getealde for
ða mærostan godas þa on ðam dagum, & þa hæðenan wurðodon
hy swyðe þurh deofles lare.
 53. Ac se sunu wæs swaþeah swyðor on hæðenscype
gewurðod þonne se fæder wære, & he is geteald eac arwurðost
ealra þæra goda þe þa hæðenan on ðam dagum for godas hæfdon
on heora gedwylde.
 56. And he hatte þor oðrum naman betwux sumum þeodum; ðone
Denisca leoda lufiað swyðost & on heora gedwylde weorðiaþ
geornost.
 58. His sunu hatte Mars, se macode æfre gewinn & wrohte,
& saca & wraca he styrede gelome.
 60. Ðysne yrming æfter his forðsiðe wurðodon þa
hæðenan eac for healicne god, & swa oft swa hy fyrdedon oððe to
gefeohte woldon, þonne offrodon hy heora lac on ær to weorðunge þissum
gedwolgode.
 63. & hy gelyfdon þæt he miclum mihte heom fultumian on
gefeohte forðan þe he gefeoht & gewinn lufude on life.
 65. Sum man eac wæs gehaten Mercurius on life, se wæs swyðe
facenfull & ðeah full snotorwyrde swicol on dædum & on
leasbregdum.
 67. Ðone macedon þa hæðenan be heora getæle eac heom to
mæran gode, & æt wega gelætum him lac offrodon oft & gelome
þurh deofles lare, & to heagum beorgum him brohton oft mistlice loflac.
 70. Ðes gedwolgod wæs arwurðe eac betwux eallum hæðenum
on þam dagum, & he is Oðon gehaten oðrum naman on Denisce wisan.
 72. Nu secgað sume þa Denisce men on heora gedwylde þæt se
Iouis wære þe hy þor hatað, Mercuries sunu, þe hi Oðon namiað,
ac hi nabbað na riht, forðan þe we rædað on bocum, ge on
hæþenum ge on Cristenum, þæt se hetula Iouis to soðan is Saturnes
sunu.
 77. And sum wif hatte Uenus seo wæs Ioues dohtor, & seo
wæs swa ful & swa fracod on galnysse þæt hyre agen broðor wið
hy gehæmde, þæt þe man sæde, þurh deofles lare, & ða
yfelan wurðiað þa hæðenan eac for healice fæmnan.
 81. Manege eac oðre hæþene godas wæron mistlice fundene
& eac swylce hæþene gydena on swyðlicum wyrðmente geond middaneard
mancynne to forwyrde, ac þas synd þa fyrmestan ðeh þurh hæðenscipe
getealde, þeah ðe hy fulice leofodon on worulde.
 85. And se syrwienda deofol þe a swicað embe mancyn gebrohte
þa hæðenan men on þam healicon gedwylde þæt hi swa fule him to
godum gecuran þe heora fulan lust heom to lage sylfum gesettan & on
unclænnesse heora lif eal lyfedan þa hwile ðe hi wæran.
 89. Ac se bið gesælig þe eal swylc oferhogað & ðone
soðan Godd lufað & weorðað þe ealle þing gescop &
geworhte.
 91. An is ælmihtig God on þrym hadum, þæt is fæder
& suna & halig gast.
 92. Ealle þa ðry naman befehð an godcund miht & is an ece
God, waldend & wyrhta ealra gesceafta.
 93. Him symle sy lof & weorðmynt in ealra worulda woruld a
butan ende, amen.

END_TEXT
START_TEXT

WHom 13
B2.3.1.
A Pastoral Letter: Bethurum 1957, 225-32.



 3. Leofan men, understandað þæt ærest cristenra manna
gehwylc ah ealra þinga mæste ðearfe þæt he cunne Godes riht ongytan
þurh lare & lage & gelyfan anrædlice on God ælmihtigne, þe is
waldend & wyrhta ealra gesceafta.
 6. And syððan is eac þearf þæt gehwa understande hwanan
he sylf com, & hwæt he is, & to hwan he geweorðan sceal.
 8. Of eorðan gewurdan ærest geworhte þa ðe we ealle of
coman, & to eorðan we sculan ealle geweorðan & syððan habban
swa ece wite a butan ende, swa ece blisse, swa hwæðer swa we on life ær
geearnedon.
 12. Eala, lytel is se fyrst þyses lifes, & lyðre is,
þæt we lufiað & on wuniað, & for oft hit wyrð raðost
forloren þonne hit wære leofost gehealden.
 14. Ac utan don swa us mycel þearf is, tylian þæs ðe us
næfre ne ateorað, lufian Godd eallum mode & eallum mægne &
wyrcan georne his willan.
 16. His wylla is þæt we aa æfter ure agenre þearfe
geornlice winnan & þæt geearnian þæt we to gelaðode syn,
þæt is heofona rice ðæt he hæfð gegearwod ælcum þæra
þe his willan gewyrcð her on worulde.
 19. Utan don eac swa we þearfe agan, beon mildheorte &
ælmesgeorne & eadmode & soðfæste & unswicole & rihtwise
þæs þe we magan on eallum ðingum, & geðencan hwæt we behetan
þa we fulluht underfengan, oðþon þa ðe æt fulluhte ure foresprecan
wæran.
 24. Þæt is, þæt we woldan a God lufian & on hine
gelyfan & his bebodu healdan & deofol ascunian & his unlara georne
forbugan.
 26. Þis man behæt for ælcne þæra þe fulluht
underfehð; & ðeah þæt cild for geogoðe sprecan ne mage þonne
hit man fullað, his freonda forespræc forstent him eal þæt ylce þe
hit sylf spræce.
 29. Is þeah ma manna þinne þearf wære þe þises behates
gescad ne cunnan.
 30. Twa word behealdað mycel: <foreign>Abrenuntio</foreign> & <foreign>credo</foreign>.
 32. Leofan men, for ure ealra þearfe Crist com on þis lif &
for ure neode deað þrowode.
 33. Ær ðam timan næs ænig man on worulde swa mære
þæt he on an ne sceolde to helle, swa he heonan ferde, swa forð ahte
deofol geweald ealles manncynnes eal for ure yldrena gewyrhtan.
 36. Ac mycel geþolode ðurh his mildheortnesse Crist for ure
þearfe þa he let hine sylfne bindan & swingan & on rode ahon &
him ægðer þurhdrifan mid isenum næglum ge fet ge handa & swa to
deaðe acwellan.
 39. Ac he geswutelode swaðeah þy ðriddan dæge þa he of
deaðe aras þæt he ægðres geweald hæfð ge lifes ge deaþes.
 42. Leofan men, hwa mæg æfre oðrum furðor freondscype
gecyðan þonne he his agen feorh gesylle & ðurh þæt his freond
wið deað ahredde?
 44. Ealle, we scoldan forweorðan ecan deaðe, nære þæt
Crist for us deað þrowode.
 45. Ac he gebohte us þa ealle mid his deorwurðan blode of helle
wite & hæfð nu þurh his gyfe manna gehwylc, gif he geearnian wylle,
heofona rice.
 48. Ðonne ne þince us æfre to mycel, ac us mæg aa to
lytel, þæt we Godes þances to Gode gedon, forðam ne cunne we næfre
him geleanian þa ðing ealle þe he us gedon hæfð & dæghwamlice
deð & gyt don wile, þær we betst beðurfan, gyf we sylfe þæs
geearnian wyllað.
 53. Leofan men, utan don swa us þearf is, beon geornfulle ure
agenre þearfe, geswican ure synna, & forbugan ælc unriht & gebugan
georne to rihte.
 55. And utan understandan þæt nis nan rihtra dom þonne ure
ælc oðrum beode þæt we willan þæt man us beode.
 57. And utan geþencan þæt we habbað ænne heofonlicne
fæder & þæt we syndan þurh cristendom ealle gebroðra.
 59. Ðy ne misbeode cristenra manna ænig oðrum ealles to
swyðe, forðam eal þæt ænig man oðrum her on unriht to hearme
gedeð wordes oððon weorces, eal hit sceal eft mænigfealdlice derian
him sylfum, butan he hit ær gebete.
 63. Ac utan gladian georne God ælmihtigne, habban us soðe
sibbe & some gemæne & don a to gode þæne dæl þe we magan
& geearnian us mid þam ece blisse.
 65. Utan gyman þæt we urne cristendom clænlice gehealdan
& aweorpan alcne hæðendom & habban rihtne geleafan, & lufian
cyricsocne dæges & nihtes oft & gelome, & libban þam life þe
scrift us wisige, & a að & wedd wærlice healdan, & freolstida
& fæstentida rihtlice understandan, & ure ælmessan geornlice
dælan & gelæstan bliðum mode Gode þa gerihta þe him to
gebyrian, þæt is se teoða dæl ealra þæra ðinga þe he us on
ðysum lænan life to forlæten hæfð, & ure frumgripan gangendes
& weaxendes, & geearnian us mid þam lytlum mycle mare us sylfum to
þearfe.
 74. Ðonne is þærto eacan gyt to understandenne þæt we
eac eadmodlice eal gelæstan on geargerihtan þæt ure yldran hwilum ær
Gode behetan; ðæt is sulhælmessan & rompenegas & cyricsceattas
& leohtgescota.
 78. & se ðe þæt deð þæt ic ymbe spece, he deð
him sylfum mycle ðearfe.
 79. And þæt is witodlice ful soð, gelyfe se ðe wylle, an
tima cymð ure æghwylcum þæt us wære leofre þonne eal þæt we
on worulde wiðæftan us læfað, þær we a worhton, þa hwile þe
we mihtan, georne þæt God licode.
 82. Ac þænne we sculan habban anfeald lean þæs þe we on
life ær geworhton.
 84. Wa ðam þonne þe ær geearnode helle wite.
 84. Ðær is ece bryne grimme gemencged, & ðær is ece
gryre; ðær is ece æce, & ðær is sorgung & sargung, & a
singal heof; þær is wanung & granung; ðær is yrmða gehwylc
& ealra deofla geðring.
 87. Wa ðam þe þær sceal wunian on wite.
 88. Betere him wære þæt he man nære æfre geworden
þonne he gewurde.
 89. Nis se man on life þe areccan mæge ealle þa yrmða þe
se gebidan sceal se ðe on ða witu ealles behreoseð; & hit is ealles
þe wyrse þe his ænig ende ne cymð æfre to worulde.
 92. Ðyder sculan manslagan, & ðider sculan mansworan;
þyder sculan æwbrecan & ða fulan forlegenan; ðider sculan wiccan
& bearnmyrðan; ðider sculan þeofas & ðeodscaðan, ryperas
& reaferas, &, hrædest to secganne, ealle þa manfullan þe God
gremiað, butan hy geswican & ðe deoppor gebetan.
 97. For Godes lufan we biddað manna gehwylcne þæt he
beþence georne hine sylfne.
 98. Utan gecyrran georne fram synnum & God biddan inweardre
heortan þæt he us gebeorge wið þone egsan.
 100. Utan forfleon geornlice man & morðor & manslihtas,
stala & strudunga & searacræftas, & utan scyldan wið forliger
& wið æghwylce fylðe, & utan lufian riht georne & ælc
unriht ascunian.
 103. Utan andettan ure synna urum scriftan þa hwile þe we magan
& motan, & betan & a geswican & don to gode swa mycel swa we
mæst magan.
 105. Þonne beorge we us sylfum wið ece wite, & geearniað
us heofona rice.

END_TEXT
START_TEXT

WHom 14
B2.3.2.
The First Sunday in Lent: Bethurum 1957, 233-5.



 3. Leofan men, us is swyðe mycel þearf on ælcne timan
þæt we gemyndige beon þæra þinga þe us for gode to ðearfe
magan.
 5. Ðonne is Lenctentid eallum cristenum mannum huru nedbehefe
rihtlice to gehealdenne, forðam nis ænig man on life swa wær þæt
he over ealne geares fæc him swa wel wið deofol gescyldan mæge swa swa
he beðorfte.
 8. Ðonne is Lencten us eallum to dædbote gescyft þæt we
geornlice on þam fæce þa þing wið God ælmihtigne gebetan þe we
to unrihte oðrum tidum gedoð þurh deofles lare.
 11. Us gebyreð þæt we ælces þinges ure teoðunge
rihtlice Gode betæcan.
 12. Ðonne syndan þas dagas getealde for teoðing dagas innan
geares fæce, & we sculan eac þa teoþunge wyrðlice Gode
gelæstan, <foreign>et reliqua</foreign>.
 15. Do þonne cristenra manna gehwylc ealswa hit þearf is,
healde his fæsten swyðe rihtlice; þæt is, þæt æfre ænig
cristen man ænige dæge ær nontide naðor ne abyrige ne ætes ne
wætes buton hit for unhæle sy.
 18. Ac sece gehwa his cyrican georne mid clænan geðance &
dæghwamlice mæssan gestande & hine to his Drihtne georne gebidde.
 20. And manna gehwylc on Godes est his ælmessan bliðelice
sylle be þam þe hine onhagie, ær he sylf on dæg metes onbite, &
ðonne hit tima sy, bruce his goda swa swa hine wisige se ðe his scrift sy.
 23. And beorge huru manna gehwylc wið oferdruncen him georne,
forðam Crist his forbead sylf on his godspelle.
 25. & witodlice þeah hwa on dæg gefæste ful lange, gyf
he syððan hine sylfne gedweleð mid gedrynce & mid oferfylle ealles to
swyðe, eal him bið þæt fæsten idel geworden.
 28. Ac þas tide man sceal mid mycelre forhæfednesse healdan,
& sceal manna gehwylc hine sylfne georne beðencan & don swa him
þearf is, andettan þa misdæda þe he mid him sylfum wat & georne
betan.
 31. Hir is nu swyðe gedafenlic tima þæt we us sylfe georne
clænsian & ðurh soðe andetnesse ure synna us fram aspywan, forðam
þurh þæt we magan mycle þe yð raðe gehælede weorðan, <foreign>et
reliqua</foreign>.
 35. And se ðe openlice befeallen sy þurh deofles scyfe on
healice misdæde, he eac þæt georne openlice bete.
 36. And sume men syndon eac þe nyde sculan of cyricgemanan þas
halgan tid ascadene mid rihte weorðan for healican synnan, ealswa Adam
wearð of engla gemanan þa ða he forworhte þa myclan myrhðe þe he on
wunode ær ðam þe he syngode.
 40. Ne beo þeah æni man ealles to ormod for his misdædan.
 41. Se is swyðe milde þe mancyn geworhte & æfter ðam
eft gebohte deorweorðum ceape, & he wile miltsian & mycle forgyfnesse
don forsyngedan mannum, wið þam þe hi geswican & geornlice betan
geomeriendum mode.
 46. Leofan men, Adam wearð of myclum myrhðum, swa we ær
cwedon, bescofen to hefigum geswincum.
 47. & swa sceal eac of cyrican myrhðe for myclum gewyrhtum se
man gebugan sume hwile þe healice agylte on openlicre synne, oð þæt he
gebete mid myclum geswince, swa swa him tæce se ðe him ræde his
godcundan þearfe.
 51. And æfre swa he eadmodlicor þæt deð, swa him God
ælmihtig þe raðer gemiltsað.
 53. Leofan men, on Wodnesdæg, þe byð <foreign>caput ieiunii</foreign>,
bisceopas ascadað on manegan stowan ut of cyrican for heora agenan þearfe
þa ðe healice on openlican synnan hy sylfe forgyltan.
 56. And eft on Ðunresdæg ær Eastran hy geinniað into
cyrican þa ðe geornlice þæt Lencten heora synna betað, swa swa hym
man wissað; & ðonne <foreign>absolutionem</foreign> bisceopas ofer hy rædað &
for hi þingiað & mid þam heora synna þurh Godes mildheortnesse
myclum gelyhtað.
 60. And þæt is þearflic gewuna, ac we his ne gymað swa wel
swa we scoldan on ðisse þeode, & hit wære mycel þearf þæt hit
man georne on gewunan hæfde.

END_TEXT
START_TEXT

WHom 15
B2.3.3.
Cena Domini: The Reconciliation of Penitents: Bethurum 1957, 236-8.



 3. Leofan men, ic wille cyðan eow eallum, & þam huru þe
hit ær nystan, hwanan seo bysn ærest aras þæt bisceopas ascadað ut
of cyrican on foreweardan Lenctene þa men þe mid openan heafodgyltan hy
sylfe forgyltað, & eft hy æfter geornfulre dædbote into cyrican
lædað on þam dæge þe bið <foreign>cena Domini</foreign>, ealswa todæg is.
 8. Ure Drihten gescop & geworhte Adam þone forman man haligne
& clænne & synleasne him sylfum to gelicnesse, & ða sylfan
gelicnesse ure Drihten eac lærde & fæste bebead þæt we georne on
us sylfum habban & healdan sculan.
 12. He cwæð: <foreign>Estote sancti, quia et ego sanctus sum</foreign>.
 13. Leofan men, we rædað on bocum þæt for Adames godnesse
& for his halignesse God hine gelogode on fruman in paradyso on ealre
myrhðe & on ealre mærðe, ðær he geseah Godes englas & wið
spæc, & wið God sylfne he spæc.
 16. & næfre he ne swulte ne deað ne þolode ne sar ne
sorge næfre ne gebide, nære þæt he syngode.
 18. Ac sona swa he syngode & ðurh deofles lare breac
forbodenes, sona God sylfa, þe is ealra bisceopa bisceop, anydde ut þone
Adam of ðære myrhðe þe he ær on wæs, & he syððan leofode
her on worulde sarig & sorhful þa hwile þe he leofode, & æfter
þam ferde to helle & þær þa syðþan wunode lange on yrmðe,
oð þæt Crist hine þanon þurh his mildheortnysse of yrmðum brohte,
& hine into þære heofonlican cyrican syððan gelædde, þe he a
syðþan inne on wunode mid Godes englum & mid his halgum on ecan
wuldre.
 27. Leofan men, bisceopas syndon to þam gesette on þisre
worulde þæt hy georne sculon be Cristes bysene & be his lare Godes
folc wenian to þam þe heom þearf sy.
 29. And æfter þære bysne þe God sylf on Adame astealde,
þe he hine for his halignesse & for his godnesse on fruman in paradyso
gelogode, æfter þære bysene we laþiað & logiað cristene men
into Godes huse.
 33. And we lærað þæt ælc gefullod man sy æfter his
fulluhte halig & ðurh þæs halgan fulluhtes halignesse þæs wel
wyrðe þæt he on cyrican oft syððan gewunige & Godes lare &
lage gelome gehyre.
 36. And we lærað þæt gehwa eac þa fæste swyðe
rihtlice healde & hi swyðe georne smeage gelome.
 37. And gif hwylc man þonne Godes lage swa swyðe abrece
þæt he hine sylfne openlice wið God forwyrce mid healicre misdæde,
þonne be þære bysene þe God on Adame astealde þa þa he hine nydde
ut of paradiso, be ðære bysne we eac nydað ut þa forsyngodan of Godes
cyrican oð þæt hi mid eadmodre dædbote hi sylfe geinnian to þam
þæt we hy þyder in eft lædan durran, ealswa we todæg þa don
willað þe þas halgan tid geornlice bettan þæt hy ær bræcon.
 45. Understande eac cristenra manna gehwylc þæt þæt
forbod huslganges & inganges into cyrican is eal þearflic þam
dædbetan, þe ariht understandan can, þæt he hine sylfne on his
geðance for his misdædan swyðe þreage & hine sylfne gecnawe swa
forworhtne þæt he þæra ðinga wyrðe ne sy, þe þa men syndon
þe hy sylfe habbað gehealden mid rihte.
 51. And ðeah æfre swa se man sy swyðor forsingod, swa he
geornor & gelomor Godes hus sece dæges & nihtes & cneowige
þær ute oft & gelome & clypige to Criste geomeriendum mode &
talige hine sylfne wið God swa forworhtne þæt he wyrðe ne sy þæt
he gan mote into Godes huse.
 56. & æfre, swa he hine sylfne swyðor geeadmed on his
dædbote, swa byð his dædbot Gode andfengre, & Godes mildheortnes
him micle þe gearwre.
 58. And ure ælc mæg be woruldlican þingan eac georne
gecnawan þæt gyf hwa hæfð his hlaforde sare abolgen, ne bið him na
gebeorhlic þæt he in him ætforan ga ær he gebete.
 61. Ne huru ne bið na gebeorhlic þam þe wið God hæfð
forworht hine sylfne ealles to swyðe mid openlicre dæde þæt he to
hrædlice into Godes huse æfter þam racige, ac stande þær ute &
bete swyðe georne, swa swa him man tæce, oð þæt he mid hreowsunge
& mid geornfulre bote geinnige hine sylfne, swa biscop him tæce, into
Godes huse.
 67. And ðonne mæg se biscop eac þæs mannes syngrina
þurh Godes þafunge þe swyðor geliðian þe þus wile georne mid
eadmodre heortan helpan him sylfan.
 69. Eala, leofan men, utan don ealle swa swa us þearf is, utan
helpan ure sylfra, & utan anmodlice eallum mode gebugan to Criste &
earnian his miltse swa we geornost magon.
 72. He is swyðe milde & him symle sy lof & wyrðmynt
æfre to worulde, amen.

END_TEXT
START_TEXT

WHom 16b
B2.3.4.
Ezekiel on Negligent Priests: Bethurum 1957, 240-41.



 5. Ezechiel se witega lærð Godes bydelas þæt hi beorgan
heom silfum wið Godes yrre.
 6. He cwæð Godes wordum þus to heom eallum: <foreign>Hec dicit
Dominus: Audiens ex ore meo sermonem adnuntiabitis eis ex me, et reliqua</foreign>.
 8. Cyð swiðe georne, he cwæð, Godes word wide þe of Gode
silfum æror asprungon, & gif þu sinfullan nelt synna gestiran &
þam manfullan mandæda cyþan, þu scealt þa sawle bitere forgildan.
 11. And wa þam hirdum, he cwæð, þe estað heom silfum swa
heom betst licað & godcundre heorde ne gimeð to nahte.
 13. Gehyrað git, hirdas, Godes word georne: nu ic silf wille, he
cwæð, on his dome witan æt þam hirdum hwi hi mine heorde swa wace
begimdon, and a hi sculon ðanonford wurðscipes þolian & deore agildan
eal þæt hi forgimdon.
 17. And wa þam hirdum, he cwæð, þe fretað &
forswelgað folces sinna; ðæt syndon þa gifran & þa heom geornan
þe worldþinga sindon ealles to georne, & folce ne bisniað swa wel swa
hi scoldon, ne rihtlice ne bodiað swa oft swa hi scoldon, ac clummiað mid
ceaflum þar hi scoldan clipian.
 22. Ealswa Issaias se witega hwilum be þam spræc: <foreign>Canes muti
non ualentes latrare</foreign>.
 23. Ealswilce he cwæde þæt gemidlede hundas ne beorcað to
nahte.
 24. Dumbe beoð þa bydelas & to fæste gemidlede þe for
ege oððe lufe oððe ænigre worldscame eargiað & wandiað Godes
riht to sprecanne.
 27. And wace beoð ða hirdas funden to heorde þe nellað þa
heorda þe hi healdan sculon, huru mid clipunge georne bewerian, gif þar
hwilc þeodscaða scaðian onginneð.
 29. Nis nan swa yfel scaða swa is deofol silf; he bið a ymbe
þæt an, hu he on manna sawlum mæst gescaðian mæge.
 31. Ðonne motan þa hyrdas beon swiðe wacole & geornlice
clipigende þe wið þone þeodscaðan folc sculon warian, þæt sindon
biscopas & mæssepreostas, þe godcunde heorda bewarian & bewerian
sculon mid wislican laran, þæt se wodfræca werewulf to swiðe ne slite
ne to fela ne abite of godcundre heorde.
 36. And se þe oferhogige þæt he heom ne hliste, hæbbe he
him gemæne þæt wið god silfne.
 37. <foreign>Sit nomen Domini benedictum ex hoc nunc et usque in seculum</foreign>.

END_TEXT
START_TEXT

WHom 17
B2.3.5.
The Consecration of a Bishop: Bethurum 1957, 242-5.



 8. Be Biscephadum.
 9. Leofan men, se halga godspellere Lucas geswutelode on his
godspelle hu ure Drihten, ær he up to heofenum ferde, wið his þegenas
spæc, & hu he his apostolas to biscpum gebletsode & mid his
ærendum wide hy sende, þæt hi rihtne cristendom þanonforð georne
bodian sceoldon & heora æftergengan þæt ylce bebeodan.
 14. Nu syndan we bisceopas to þam sylfan gesette, þæt we
bodian sceolan Godes riht georne & unriht forbeodan, gyme se ðe wille.
 16. And nu þæt is þæt we habbað on Godes naman
weorðunge for cristendomes fyrðrunge bisceop gebletsodne, swa swa ge sylfe
swutele gesawon & eac oferhyrdan þa bletsunge ealle, understode se ðe
cuðe, nu wylle we swutelian þam þe hit nystan hu bisceophadas wurdan
ærest astealde & be Godes dihte mannum gescyfte.
 21. Moyses hatte, se ðe on geardagum be Godes agenum dihte rihte
lage scyfte, & he þa gehalgode Aaron to bisceope, swa swa God dihte.
 24. & of þam cynne æfter þære wisan syððan wurdan
manege, oð þæt Crist eft astealde on oðre wisan hu bisceophad sceolde
of manegan cynrynan syððan aspringan, swa swa he geswutelade eac þa ðe
he gebletsode of his agenum apostolum bisceopas manege.
 28. And Petre þæne ealdorscipe he ærest betæhte &
hefenware cæga eac him befæste & het þæt he heolde &
rihtlice weolde be manna gewyrhtum hwa þærin moste & hwa na ne moste.
 31. And nu syndan biscopas Petres gespelian, & hi sceolon Godes
riht geornlice cyðan.
 32. Ðonne lære we georne manna gehwylcne þæt he hyne
sylfne gelome beþence & inwerdre heortan lufie his Drihten & rihtne
cristendom geornlice healde & godcundan lareowan hyre mid rihte.
 36. Bisceopas syndon bydelas & Godes lage lareowas, & hy
scylon georne oft & gelome clypian to Criste & for eall cristen folc
þingian georne; & hy scylan georne Godes riht bodian & æghwylc
unriht georne forbeodan.
 39. And se ðe oferhogie þæt he heom hlyste, hæbbe him
gemæne þæt wið God sylfne.
 41. And gyf bisceopas forgymað þæt hi synna ne styrað ne
unriht forbeodað ne Godes riht ne cyðað, ac clumiað mid ceaflum
þær hy sceoldan clypian, wa him þære swigean.
 43. Be þam spæc se witega & grymlice þus cwæð:
<foreign>Haec dicit Dominus: Si non adnuntiaueris iniquo iniquitatem suam, sanguinem
eius de manu tua requiram</foreign>.
 46. Gif þu þam synfullan nelt, cwæð ure Drihten, synna
gestyran & unriht forbeodan & þam manfullan his mandæda cyðan,
þu scealt þa sawle bitere forgyldan.
 48. Ðis mæg to heorthoge æghwylcum bisceope, beþence hine
georne be þam þe he wille.
 50. And se ðe nele Godes bodan hyran mid rihte ne godcundre lare
gyman swa he sceolde, he sceal hyran feondan, gif he nele freondan.
 52. Forþam se bið Godes oferhoga þe Godes bodan oferhogað,
ealswa Crist sylf on his godspelle swutelice sæde þa þa he þus
cwæð: <foreign>Qui uos audit me audit, et qui uos spernit me spernit</foreign>.
 55. Se ðe eow hyreð, he cwæð, me he gehyreð, & se
ðe forsyhð eow, witod he forsyhð me.
 56. <foreign>Et item: Quodcunque ligaueritis super terram, et reliqua</foreign>.
 57. And eft ure Drihten on oðre stowe soðlice þus cwæð:
Swa hwæt swa ge gebindað her ofer eorðan fæstum bealubendum for
yfelum gewyrhtum, eall hit wyrð on heofenon swa swa on eorðan mid Godes
yrre gebunden swiðe fæste, butan ge liðian & þa bendas alynian.
 63. Leofan men, warniað eow be swylcan & uton we ealle don
swa us þearf is, beorgan us georne wið Godes yrre.
 64. Eala, eala, soð is þæt ic eow secge, swær is seo
byrðen þe Godes bydel beran mot gif he nele georne unriht forbeodan,
forþam þeh he sylf tæla do & oðer man misdo, þæt him sceal
gederian gif he nele styran.
 68. And þeh Godes bydel misdo, ne beseo man na þær to ealles
to swyðe, ac gyme his lare gif he tæla lære, swa swa Crist lærde
þæt man don sceolde, þa ða he on his godspelle, swutelice þus
cwæð: <foreign>Que autem dicunt facite; que autem faciunt facere nolite</foreign>.
 72. He cwæð: Filgeað heora larum & na heora synnum.
 73. Ne sceal ænig man æfre for sacerdes synnan hine sylfne
forgyman, ac fylge his lare gif he wel lære.
 74. And la, leofan men, doð swa ic bidde, butan gebelge hlystað
hwæt ic secge.
 76. Ic wat swyðe georne me sylfne forwyrhtne wordes & dæda
ealles to swyðe, ealswa ma manna, ne dear þeah for Godes ege forswygian mid
ealle fela þæra þinga þe dereð þysse þeode.

END_TEXT
START_TEXT

WHom 18
B2.3.6.
The Dedication of a Church: Bethurum 1957, 246-50.



 3. Leofan men, ic wille eow nu cyðan ymbe cyricmærsunge,
þæt ge þe geornor understandan magan hu man cyrican weorþian scyle,
þe Gode sylfum to lofe and to wurðmynte gehalgod bið.
 6. On ealddagum wæs an hus aræred Gode ælmihtigum to lofe
binnan þære byrig Gerusalem, & þæt arærde se mæra cyning
Salomon, Dauides sunu.
 8. And se Salomon þeah swyðe wel ealswa him gecynde wæs,
& ongann sona on his geogoðe God lufian eallum mægene & to Gode
inwerdre heortan wisdomes wilnian, & he eac þæs tiða wearð.
 11. God ælmihtig him geuðe swa micles wisdomes þæt
æfre ænig ne wearð ær ðam eorðlice man wisra þonne he wearð,
ne ænig eorðlic cyning mærra & mihtigra þonne he wearð þuruh
æghwylcne woroldwelan, swa hit God wolde.
 15. And he wes se forma man þe Gode to lofe ærest on eorðan
templgeweorc arærde.
 16. His fæder Dauid cyning hit hæfde gemynt ær to donne,
ac he ne geforðede hit na, ac hit wearð þurh his sunu Salomon geforðad,
ealswa God wolde.
 20. And þæt wæs þæt mæreste hus þe on eorðan
geworht wurde.
 21. And þa þa hit gearo wearð, þa gesomnade se cyng ealle
his witan to ðære halgunge, & hit þa mærlicost Gode betæhte
þe æfre ær ænig gewurde; & he swyðe micle lac & unlytle
ælmessan þær Gode betæhte.
 24. And eal þæt folc þe ðærto gesamnod wæs wæs on
mycelre myrhðe & on fulre gesibsumnesse; & on ðam eahtoðan
dæge manna gehwylc ham gewende mid fulre blisse, Gode ælmihtigum
þanciende þære mærðe þe þurh his fultum þær geforðad
wearð.
 28. And þa þa þæt wæs þæt se mæra cyning Gode
& Godes folce þæt hus to gebedhuse betæhte, þa wæs he
wilniende to Gode sylfum geornlice & mænigfealdlice þæt he þurh
his miclan mildheortnesse æghwylcum þæra gemildsode þe æfre to
ðam on Godes naman gebæde, & þæt he æt æghwylcre neode on
helpe wære ælcum þæra þe his þearfe þærto sohte.
 34. Ðonne do we ealswa þonne we cyrican halgiað.
 34. Gode we hy betæcað to ðam þingum þæt cristene
menn þærto faran magan & þær heora neode to Gode mænan &
synna forgifenesse biddan.
 37. Witodlice ælc þæra þe cyrican rihtlice secð &
mid clænum mode þær to Gode clypað & his þearfe wilnað, God
gehyreð his bena.
 39. Ac man ah micle þearfe þeh þæt hy man swa sece swa swa
þærto gebyreð; þæt is, þæt hy man sece mid miclum Godes ege
& þær geornlice to Gode clypie & his mildheortnesse bidde.
 42. And soðlice swa oft swa men cyrican secað, gode englas of
heofenum lociað georne on hwylce wisan hy man sece, & God sceawað sylf
mid hwylcum geþance þær man to fare & hwæt þær man dreoge
wordes oððe weorces.
 46. And se þe þær þæt deð þæt his þearfa
beoð, se gegladað God & his englas.
 47. And se þe þær deð ænig unnyt wordes oððon
weorces, he dryhð deofles willan & abelhð his Drihtne swiðor þonne
he beþorfte.
 49. Ne gebyreð æt cyrican ænig þing to donne butan God to
herianne & hine to gebiddanne.
 50. Wa þam þonne witodlice þe cyrican oftost mid idele
secað; þæt syndan þa ungesæligan þe ðær fleardiað mid
idelre spæce & hwilum mid idelre dæde.
 53. Ðær man sæcð foroft swyðe ymbe fela þinga; &
þær ne gebyrede þæt þær ænig man sace gehyrde.
 54. And þær man wacað ealles to oft swyðor on unnyt
þonne man sceolde.
 56. And micle betere is ælcum cristenum men þæt he nane
wæccan æt cyrican næbbe þonne he þær wacige mid ænigan
geflearde.
 58. Ac se þe rihtlice his wæccan healdan wille, fare
þærto mid Godes ege & bringe his ælmessan & wacie & gebidde
hine georne, þonne fremað him seo wæcce, forðam heo bið þonne Gode
licwyrðe.
 61. And witodlice nah man on ænigne timan ne dæges ne nihtes
æt Godes huse unnyt to donne.
 62. Gif hit hwa þonne ær þissum dyde, geswice heonanforð
georne; forðam syððan cyrice gehalgod bið & Gode betæht,
syððan hy man sceal a worðlice healdan.
 66. Leofan men, se eorðlica cyning Salomon getacnað þæne
heofenlican cyning, þæt is, Crist sylfne; & þæt an hus þe he
arærde Gode to lofe of eorðlican antimbre, þæt getacnað þa halgan
<foreign>ecclesiam</foreign> þe Crist getimbrode of gastlicum andweorce.
 70. And ealle Godes cyrican syn getealde æfter gastlicum andgyte
to anre cyrican, & seo is <foreign>ecclesia</foreign> genamad, forðam eal cristen folc is
þurh anfealdne geleafan geleafful worden, & þurh ænne geleafan ealle
we gelyfað on ænne God þe ealle þing gesceop & geworhte.
 74. And soþ is þæt ic secge, miclum fremeð se him sylfum
þe Gode to lofe cyrcan gegearwað.
 75. And ealra getimbra huru is Gode gecwemast þæt se man hine
sylfne getimbrige to ðam þingum þæt he sylf sy gecweme hus & Gode
licwurðe on to wunianne.
 78. And of þam timan ærest þe se man fulluht underfehð,
him wunað on se Halga Gast, gif he hine sylfne mid rihte gehealt.
 80. And gif he þonne þurh deofles lare hine sylfne wið God
forsyngað & leahtras lufað, þonne forlæt se Halga Gast þa
onwununge, & þær sona wyrð deofol inne.
 82. Ðonne is micel þearf þæt manna gehwylc wið swylc
wær sy & his agen hus wel behweorfe; þæt is, þæt gehwa his
heortan geclænsige & mid godum þingum hine sylfne swa geglænge
þæt þær Godes gast on him wunian wille.
 86. Se gegearwað Gode licwyrðe hus on him sylfum se þe
anrædlice & rihtlice God lufað, & se hine lufað rihtlice se þe
his bebodu gehealt & simble geornlicest ymbe þæt smeað, hu he Gode
fyrmest gecweman mæge; & witodlice on þam þe swa deð, God wunað
and eardað.
 91. Leofan men, ða lac þe Salomon cyning geofrode Gode æt
þære ealdan cyrichalgunge, þa getacnedan þa gastlican offrunga þe nu
dæghwamlice geoffrode beoð on Godes cyrican, swa swa Crist sylf hit
astealde & gebysnade.
 94. Eac manna gehwylc mæg be his mæðe mid þam lacum þe
he elles hæfð & þe he þurhteon mæg Gode eaðe gecweman,
forðam ne gewilnað he na maran þonne þæs mannes mæþa beoð.
 97. Ac be þam he hy leanað þe he hy on ðæs mannes
heortan gesceawað, ealswa he hwilum be sumre wudewan spæc: <foreign>Amen, dico
uobis quoniam uidua hæc, et reliqua</foreign>.
 100. Hit is swyðe rihtlic & swyðe micel nydþearf þæt
ælc cristen man swyðe gelome cyrican sece & þær georne his gebedu
Gode ælmihtigum to lacum sende, forðam him beoð þa lac swyðe
licwyrðe, & þæt mæg huru ælc man þider to lacum bringan.
 104. And swiðe micel þearf is eac þæt cristene men
þæne egesan æfre ne dreogan þæt hy deofolgyld ahwar weorðian,
forðam ne fremeð ænig cyricsocn æfre ænigum þera þe þæt
oþer dryhð butan he geswice & þe deoppor gebete.
 108. Leofan men, ðæt folc þe to Salomones cyrichalgunge
gesomnod wæs þær wunode þa hwile þe hit þær wæs on mycelre
myrhðe, & þa hy ham ferdan, þa ferdan hy mid fulre blisse & sibbe
& some, & georne Gode þancedon ealra þæra mærða &
myrhða þe þær gewordene wurdan.
 112. And þæt folc getacnode ealle þa cristenan men þe nu
ofer ealne middaneard cyrican secað.
 114. And ealswa hy þær on blisse wæron þa hwile þe hy
þær wæron, swa scylan cristene men eac mid bliðre heortan nu cyrican
secan, forðan se ðe þider mid niðe oððon mid ænigum graman
færð ne weorðaþ his lac þær Gode andfenge ne his gebeda fram Gode
gehyrede ær he nið & graman mid ealle alæte.
 119. Ac se ðe þyder mid clænum mode færð & þær
bliðe bið for godcundre þearfe & to Gode georne þencð &
clypað, his bena beoð Gode gecweme, & he ðæs mæg georne Gode
þancian & þe bliðra mæg mid sibbe & mid some syððan
hamwerd eft gewendan.
 124. Leofan men, ealle cyrican belimpað to anre, ealswa we ær
cwedan, forðam ealle cristene men belimpað to Criste anum, & he is
heora ealra heafod, & hy synd his lima.
 126. And þonne se dom cymð, þonne weorðað ealle men
gesomnode to anum Godes dome, & halige men & cristene saula weorðað
þonne gegæderede to heora heafde anum þæt is, to Criste sylfum, &
a syððan wuniað on ecre myrhðe mid him on hefenlicre cyrican.
 131. Don we nu eac georne swa swa us þearf is, secan we gelome
þa cyrican þe we nu lichamlice gesecan magan, & geearnian þurh
þæt þæt we cuman motan to þære ecan þe us behaten is on
heofena rice.
 134. And utan a fulne hiht & fæstrædne geleafan habban on
urne Drihten, forðam ne bið hit naht beo ðær ænig tweonung.
 136. Ac an riht geleafa is georne to healdanne, þæt is, on
ænne soðne Godd þe ealle þing gesceop & geworhte.
 138. And an fulluht is eallum cristenum mannum gemæne, &
þæt mot ure gehwylc rihtlice healdan gif we aht gefaran scylan; & se
gehealt his fulluht rihtlice se þe gehealt Godes beboda.
 141. Ðonne is ærest þæt forme bebod, þæt man lufie
God ealmihtigne æfre ofer ealle oðre þing, & syððan is oðer
bebod, þæt gehwa lufie his nihstan swa swa hine sylfne; & þæt is
þæt riht cristen mann ne beode ænigum oðrum butan þæt he wille
þæt man him beode.
 145. And þæt is swiðe rihtlic & þearflic dom &
Gode gecweme, & se þe þæne dom gehealdeð, he geearnað him sylfum
witodlice dom þæne betstan æt þam þe on heofenum leofað &
ricxað in ealra worolda worold a butan ende, amen.

END_TEXT
START_TEXT

WHom 19
B2.4.1.
God's Threat to Sinning Israel: Bethurum 1957, 251-4.



 1. Be Godcundre Warnunge.
 3. Leofan men, utan spyrian be bocan georne & gelome Hwæt
þa geforan ða þe God lufedon & Godes lage heoldan, & hwæt þa
geforan ða þe God gremedon & Godes lage bræcan, & warnian us be
swylcan.
 6. God sylf gedihte swutele bysne & þus spæc on geardagum
to Moyse þam heretogan.
 41. Eala, leofan men, be þyllocan bysenan we us magan warnian,
gif we willað smeagan ure þearfe, swa swa us þearf is.
 42. And se þe ne cunne þæt Leden understandan, hlyste nu on
Englisc be suman dæle hwæt þæt Leden cwede: <foreign>Haec dicit Dominus: Si
in receptis meis ambulaueritis, et reliqua</foreign>.
 45. Ure Drihten bead Moyse þam heretogan þæt he folc wissode
& warnode georne, & him þus sæde: Gif ge mine beboda, he
cwæð, rihtlice healdað, þonne sende ic ða gewideru þe ealle eowre
wæstmas & eorþlice tilða fullice gebetað.
 49. And ic welan & wista gife eow genoge, & ge orsorge
wuniaþ on lande on griðe & on friðe under minre munde.
 51. And ic eow awerige wið hearma gehwylcne þæt eow bite ne
slite, here ne hunger, ne feonda mægen ahwar ne geswenceþ.
 53. Eac ic siges mihte & mægenstrengðe swa micle eow sylle
þæt ge eow to gamene feonda afyllaþ oððe tofesiaþ swa fela swa ge
reccað.
 55. Ic eow wille rædan & swyþe aræran & freondscipe
cyðan mid rihtan getrywþan, wealdan eow blisse & micelre lisse, habban
eow to þegnan & beon eow for mundboran, gif ge me gehyrað, swa swa me
licað.
 59. And gif ge þonne fram me hwyrfað eowre heortan & lara
& laga mine forgymað oððe oferhogiað, þonne sceal eow sona weaxan
to hearme wædl & wawa, sacu & wracu, here & hunger.
 62. & scylan eowre heortan eargian swyþe & eowra feonda
mægen strangian þearle, & ge tofesede swyþe afyrhte oft lytel werod
earhlice forbugað.
 64. And eow unwæstm þurh unweder gelome gelimpeð, &
stalu & steorfa swyþe gehyneþ, ge beoð nesealde feondum to gewealde,
þa eow gerymað & swyþe geswencað.
 67. Land hy awestað & burga forbærnað & æhta
forspillað, & eard hy amyrrað.
 68. And þonne land wyrðeð for synnum forworden & þæs
folces dugoð swyþost fordwineþ, þonne fehð seo wealaf sorhful &
sarimod geomrigendum mode synna bemænan & sarlice syfian, þæt hy
& heora yldran me swa gegremedan þurh þæt hy noldan mine lage
healdan ac me ofersawan on mænigfealde wisan.
 73. And þonne wyrð seo heardnes stiðmodre heortan, þeah hit
læt wære, swyþe gehnexad þurh grimlice steora & heardlice
þreala þe ic on þæt mancyn sende for gewyrhtum; & hy þonne
clypiað & helpes me biddað & unriht forlætað & to rihte
gebugað.
 78. And ic eac þonne sona weorðe gemyndig ærran behata &
ealra þæra þinga þe ic heora yldran iu ær geuðe; & heom ic
þonne syððan ræde & ryme, gif hy me willað hyran mid rihte.
 80. Þæt land ic gefriþige, & þæt folc ic generige,
& blisse & lisse ic sende on þa þeode þe me wile lufian &
rihtlice hyran.
 82. Ðis synd þa Godes word þe God sylf gedihte & Moyse
befæste, & eal hit mæg to bysne æghwylcere þeode, gyme se þe
wille.
 84. God us gehealde, amen.

END_TEXT
START_TEXT

WHom 20.1
B2.4.2.A.
Sermo ad Anglos: Bethurum 1957, 255-60.



 1. Larspell.
 3. Leofan men, gecnawað þæt soð is: ðeos woruld is on
ofste, & hit nealæcð þam ende, & þy hit is on worulde aa swa
lencg swa wyrse, & swa hit sceal nyde ær Antecristes tocyme yfelian
swyðe.
 6. Understandað eac georne þæt deofol þas ðeode nu fela
geara dwelode to swiðe, & þæt lytle getreowða wæron mid mannum,
þeah heo wel sprecan, & unrihta to fela rixode on lande.
 9. & næs a fela manna þe hogade ymbe þa bote swa georne
swa man sceolde, ac dæghwamlice man ehte yfel æfter oðrum & unriht
rærde & unlaga manege ealles to wide geond ealle þas ðeode.
 12. And we eac forðam habbað fela byrsta & bismra gebiden,
& gif we ænige bote gebidan scylen, þonne mote we þæs to Gode
geearnian bet þonne we ær þyssan dydan.
 15. Forðam mid miclum earnungan we geearnedan þa yrmða þe
us onsittað, & mid swiðe micelan earnungan we ða bote motan æt
Gode geræcan gif hit sceal heonanforð godiende weorðan.
 18. La hwæt, we witan full georne þæt to miclan bryce sceal
micel bot nyde, & to miclan bryne wæter unlytel gif man þæt fyr
sceal to ahte acwencan.
 20. And mycel is neodþearf manna gehwylcum þæt he Godes lage
gyme heonanforð georne and Godes gerihta mid rihte gelæste.
 22. On hæðenum þeodum ne dear man forhealdan lytel ne micel
þæs ðe gelagod is to gedwolgoda weorðunga, & we forhealdað Godes
gerihta æghwær ealles to gelome.
 25. And ne dear man gewanian on hæðenum þeodum inne ne ute
ænig þara þinga þe gedwolgodan gebroht bið & to lacum betæht
bið, & we habbað Godes hus inne & ute clæne berypte ælcra
gerisena.
 28. And Godes þeowas syndan mæðe & munde gewelhwær
bedælde; & gedwolgoda þenan ne dear man misbeodan on ænige wisan
mid hæðenum leodum, swa swa man Godes þeowan nu deð to wide þær
cristene sceoldan Godes lage healdan.
 33. Ac soð is þæt ic secge: Godes gerihta wanedon nu lange,
& folclage wyrsedan ealles to swiðe, & halignessa syndan to
griðlease wide, & Godes hus syndon to clæne berypte ealdra gerihta
& innan bestrypte ælcra gerisna, & godcunde hadas wæron nu lange
swiðe forsawene.
 37. & wydewan fornydde on unriht to ceorle, & to manige
forymde, & earme men beswicene & hreowlice besyrwde, ge æt freme ge
æt fostre, ge æt feo ge æt feore, ealles to gelome, & ut of
þyssan earde wide gesealde swyðe unforworhte fremdan to gewealde.
 41. & cradolcild geðeowade þurh wælhreowe unlage for
lytlere þeofðe, & freoriht fornumene & þrælriht genyrwde,
& ælmesriht gewanode, &, hrædest is to cweðenne, Godes lage
laðe & lare forsawene; & þæs we habbað ealle þurh Godes yrre
bysmor gelome, gecnawe se ðe cunne.
 46. And se byrst wyrð gemæne, þeh man swa ne wene, ealre
þyssere ðeode, butan God byrge.
 48. Forðam hit is on us eallum swutol & gesene þæt we
ær þyssan oftor bræcon þonne we bettan, & þy is þisse þeode
fela onsæge.
 50. Ne dohte hit nu lange inne ne ute, ac wæs here & hunger,
bryne & blodgyte on gewelhwylcan ende oft & gelome; & us stalu
& cwalu, stric & steorfa, orfcwealm & uncoðu, hol & hete
& rypera reaflac derede swiðe þearle, & us ungylda swyðe
gedrehtan, & us unwedera foroft weoldan unwæstma.
 54. Forðam on þysan earde wæs, swa hit þyncan mæg, nu
fela geara unrihta fela & tealte getreowða æghwær mid mannum.
 56. Ne bearh nu foroft gesib gesibban þe ma þe fremdan, ne
fæder his suna, ne hwilum bearn his agenum fæder, ne broðer oðrum; ne
ure ænig his lif ne fadode swa swa he sceolde, ne gehadode regollice, ne
læwede lahlice; ne ænig wið oðerne getreowlice ne þohte swa rihte
swa he sceolde.
 61. Ac mæst ælc swicode & oðrum derede wordes &
dæde, & huru unrihtlice mæst ælc oðerne æftan heaweð mid
sceandlican onscytan, do mare gif he mæge.
 64. Forðam syn on lande ungetreowða micele for Gode and for
worulde, & eac her syn on earde on mistlice wisan hlafordswican manige.
 66. And ealra mæst hlafordswica se bið on worulde þæt man
his hlafordes sawle beswice.
 67. & ful micel hlafordswica se bið on worulde þæt man
his hlaford on life beswice oððon of lande lifigende drife, &
ægðer is geworden on þyssan earde: Eadweard man forrædde &
syððan acwealde & æfter þam forbærnde; & æþelred man
dræfde ut of his earde.
 72. And godsibbas & godbearn to fela man forspilde wide geond
þas ðeode; & ealles to manege halige stowa wide forwurdan þurh
þæt þe man sume men ær þam gelogode, swa man na ne sceolde, gif man
on Godes griðe mæðe witan wolde; & cristenes folces to fela man
gesealde ut of þysson earde nu ealle hwile; & eall þæt is Gode
lað, gelyfe se ðe wille.
 77. Eac we witan ful georne hwær seo yrmðe gewearð þæt
fæder gesealde bearn wið weorðe, & bearn his moder, & broðer
oðerne fremdum to gewealde; & eall þæt syndon micle & egeslice
dæda, understande se ðe wille.
 81. And gyt hit is mare & eac menigfealdre þæt dereð
þissere þeode; manige synd forsworene & swiðe forlogene, & wedd
synd tobrocene oft & gelome; & þæt is gesyne on þisse þeode
þæt us Godes yrre hetelice onsitt, gecnawe se ðe cunne.
 86. Nis eac nan wundor þeah us mislimpe, forðam we witon ful
georne þæt nu fela geara man na ne rohton foroft hwæt hy worhtan wordes
oððe dæde.
 88. Eac wearð þes þeodscipe, swa hit þyncan mæg, swyðe
forsyngod þurh menigfealde synna & þurh fela misdæda: þurh
morðdæda & þurh mandæda, þurh gitsunga & þurh gifernessa,
þurh stala & þurh strudunga, þurh mansylene & þurh hæþene
unsida, þurh swicdomas & þurh searocræftas, þurh lahbricas &
þurh æswicas, þurh mægræsas & þurh manslihtas, þurh
hadbricas & þurh æwbricas, þurh siblegeru & þurh mistlice
forligeru.
 95. And eac syndon wide, swa we ær cwædon, þurh aðbricas
& þurh wedbrycas & þurh mistlice leasunga forloren & forlogen
ma þonne sceolde; & freolsbrycas & fæstenbrycas wide geworhte oft
& gelome.
 98. And eac her synd on earde Godes wiðersacan & cirichatan
hetole & leodhatan grimme ealles to manege, & oferhogan wide godcundra
rihtlaga & cristenra þeawa, & hocorwyrde dysige æghwær on
þeode oftost on þa þing þe swiðost to Godes lage gebyriað mid
rihte.
 103. And þy is nu geworden wide & side to ful yfelan gewunan
þæt men sceamað for godan dædan swyðor þonne for yfelan dædan,
forðam to oft man mid hocere gode dæda hyrweð & godfyrhte lehtreð
ealles to swiðe, & swiðost man tæleð & mid olle gegreteð
ealles to gelome þa ðe riht lufiað & Godes ege habbað be ænigum
dæle.
 108. And þurh þæt þe man swa deð þæt eal man
hyrweð ðæt man sceolde herian & to forð laðeð þæt man
sceolde lufian, þurh þæt man gebringeð ealles to manige on yfelum
geþance & on undæde, swa þæt hy ne sceamað na, þeh hy syngian
swiðe, & wið God sylfne forwyrcan hy mid ealle.
 113. Ac for idelan onscytan hy sceamað þæt hy betan heora
misdæda swa swa bec tæcan, gelice þam dwæsan þe for heora prytan
lewe nellað beorgan ær hy na ne magon þeh hy eall willan.
 117. Ac la, on Godes naman utan don swa us neod is, beorgan us
sylfum swa we geornost magon þe læs we ætgædere ealle forweorðan.
 119. And utan don swa us þearf is, gebugan to rihte & be
sumum dæle unriht forlætan & betan swiðe georne þæt we ær
bræcon.
 121. And utan God lufian & Godes laga fylian & gelæstan
swiðe georne þæt þæt we behetan þa we fulluht underfengon,
oððon þa þe æt fulluhte ure foresprecan wæron.
 123. And utan word & weorc rihtlice fadian & ure ingeþanc
clænsian georne & að & wedd wærlice healdan & sume
getreowða habban us betweonan butan uncræftan.
 126. And utan gelome understandan þone miclan dom þe we ealle
to sceolan & beorgan us georne wið þone weallendan bryne helle wites,
& geearnian us þa mærða & þa myrhða þe God hæfð
gegearwod þam þe his willan on worulde gewyrcað.
 130. Him simble sy lof & woldor in ealra worulda woruld a butan
ende, amen.

END_TEXT
START_TEXT

WHom 20.2
B2.4.2.B.
Sermo ad Anglos: Bethurum 1957, 261-6.



 7. Leofan men, gecnawað þæt soð is: þeos world is on
ofste, & hit nealæcð þam ende, & þi hit is on worlde a swa
lengc swa wirse; & swa hit sceal nyde ær Anticristes tocyme yfelian
swiðe.
 9. Þis wæs on Æðelredes cyninges dagum gediht, feower
geara fæce ær he forðferde.
 11. Gime se ðe wille hu hit þa wære & hwæt siððan
gewurde.
 12. Understandað eac georne þæt deofol þas þeode nu fela
geara dwelode to swiðe, & þæt litle getreowða wæron mid mannum,
þeah hi wel spræcon, & unrihta to fela ricsode on lande.
 15. And næs na fela manna þe hogode ymbe þa bote swa georne
swa man scolde, ac dæghwamlice man ihte yfel æfter oðrum, & unriht
arærde & unlaga manega ealles to wide geond ealle þas ðeode.
 18. And we eac forðam habbað fela bersta & bismra gebiden,
& gif we ænige bote gebidan sculon, þonne mote we þæt to Gode
earnian bet þonne we ær ðisum didon.
 21. Forðam mid micclum earnungum we geearnodon þa yrmða þe
us onsittað, & mid swiðe micelan earnungan we þa bote motan æt
Gode geræcan gif hit sceal heonanforð godigende wurðan.
 24. La hwæt, we witan ful georne þæt to micelan bryce sceal
micel bot nide, & to micclan bryne wæter unlitel gif man þæt fir
sceal to ahte acwæncan.
 26. And micel is nydþearf manna gehwilcum þæt he Godes lage
gime heonanforð georne & Godes gerihta mid rihte gelæste.
 28. On hæþenum þeodum ne dear man forhealdan micel ne litel
þæs þe gelagod is to gedwolgoda wurðunge, & we forhealdað
æghwar Godes gerihta ealles to gelome.
 31. And ne dear man gewanian on hæðenum þeodum inne ne ute
ænig þara þinga þe gedwolgodan gebroht bið & to lacum betæht
bið, & we habbað Godes hus inne & ute clæne beripede.
 34. And Godes þeowas sindon mæðe & munde gewelhwar
bedælede; & gedwolgodan þenan ne dear man misbeodan on ænige wisan
mid hæðenum leodum, swa swa man Godes þeowum nu deð to wide þar
cristene sceoldon Godes lage healdan & Godes þeowas griðian.
 39. Ac soð is þæt ic secge: þearf is þare bote forðam
Godes gerihta wanodan nu lange innan þisse þeode on æghwilcum ende,
& folclaga wirsedon ealles to swiðe, & halinessa sindon to
griðlease wide, & Godes hus sindon to clæne beripte ealra gerihta
& innan bestripte ælcra gerisena, & godcunde hadas wæron nu lange
swiðe forsawene, & wuduwan fornydde on unriht to ceorle, & to manega
foryrmde, & earme men beswicene & reowlice besirwde & ut of þisum
earde wide gesealde swiðe unforworhte fremdum to gewealde.
 47. & cradolcild geþeowode þurh wælreowe unlaga, &
freoriht fornumene, & ðrælriht genirwde, & ælmesriht gewanode.
 49. Frige men ne motan wealdan heora sylfra, ne faran þar hi
willað, ne ateon heora agen swa swa hi willað.
 51. Ne þrælas ne moton habban þæt hi agon on agenan
hwilan mid earfedan gewunnen, ne þæt þæt heom on Godes est gode men
geuðon, & to ælmesgife for Godes lufan sealdon.
 54. Ac æghwilc ælmesriht þe man on Godes est scolde mid
rihte georne gelæstan ælc man gelitlað oððe forhealdeð, forðam
unriht is to wide mannum gemæne & unlaga leofe, &, raðost is to
cweðenne, Godes laga laðe & lara forsawene.
 57. And þæs we habbað ealle þurh Godes irre bismor gelome,
gecnawe se þe cunne; & se berst wurð gemæne, þeah man swa ne wene,
ealre þisse þeode, buton God beorge.
 61. Forðam hit is on us eallum swutol & gesene þæt we
ær ðisan oftor bræcon þonne we betton, & þi is þisse þeode
fela onsæge.
 63. Ne dohte hit nu lange inne ne ute, ac wæs here & hunger,
bryne & blodgite on gewelhwylcum ende oft & gelome; & us stalu
& cwalu, stric & steorfa, orfcwealm & uncoðu, hol & hete
& ripera reaflac derede swiðe þearle, & us ungylda swiðe
gedrehton, & us unwidera foroft weoldon unwæstma.
 67. Forðam on þisum earde wæs, swa hit þincan mæg, nu
fela geara unrihta fela, & tealte getriwða æghwar mid mannum.
 69. Ne bearh nu foroft gesib gesibban þe ma ðe fremdan, ne
fæder his bearne, ne hwilum bearn his agenum fæder, ne broðor oðrum;
ne ure ænig his lif ne fadode swa swa he scolde, ne gehadode regollice, ne
læwede lahlice.
 73. Ne ænig wið oðerne getrywlice þohte swa rihte swa he
scolde, ac mæst ælc swicode & oðrum derede wordes & dæda;
& huru unrihtlice & unþegenlice mæst ælc oðerne æftan
heaweð mid scandlican onscitan, do mare gyf he mæge.
 77. Forðam her sind on lande ungetriwða micele for Gode &
for worlde, & eac her sind on earde ealra mæst hlafordswice se bið on
worlde þæt man his hlafordes sawle beswice.
 79. And ful micel hlafordswice eac bið on worlde þæt man his
hlaford of life forræde oððe of lande lifiendne drife, & ægðer
is geworden on ðisum earde: Eadweard man forrædde & siððan
acwealde & æfter þam forbærnde.
 83. And godsibbas & godbearn to fela man forspilde wide geond
þas þeode; & ealles to mænige halige stowe eac ða forwurdon þurh
þæt þe man sume men ær þam gelogode, swa swa man na ne scolde gif
man on Godes griðe mæðe witan wolde.
 87. & cristenes folces to fela man sealde ut of þisan earde
nu ealle hwile, & eac þæt is Gode lað, gelife se þe wille.
 89. And eac we witan ful georne hwar seo yrmð gewearð þæt
fæder gesealde his bearn wið wurðe, & bearn his modor, &
broðor sealde oþerne fremdum to gewealde; & eal þæt sindon micele
& egeslice dæda, understande se ðe wille.
 92. And git hit is mare & mænigfealdre þæt derað
þisse þeode: manige sind forsworene & swiðe forlogone, & wed synd
tobrocene oft & gelome; & þæt is gesyne on þissere þeode
þæt us Godes irre hetelice onsyt, gecnawe se ðe cunne.
 97. La, hu mæg mare scamu þurh Godes irre mannum gelympan
þonne us deð gelome for agenum gewirhtum?
 98. Ðeah þræla hwilc hlaforde ætleape & of
cristendome to wicinge wurðe, & hit æfter þam eft gewurðe þæt
wæpengewrixl wurðe gemæne þegne & þræle, gif þræl
þone þegen fullice afille, licge ægilde ealre his mægðe; and gif se
þegen þone þræl þe he ær ahte fullice afille, gilde
þegengilde.
 103. Ful earhlice laga & scandlice nydgild þurh Godes irre us
sind gemæne, understande se þe cunne, & fela ungelumpa gelumpð
þisse þeode oft & gelome.
 106. Ne dohte hit nu lange inne ne ute, ac wæs here &
hæte on gewelhwilcan ende oft & gelome, and Engle nu lange eal sigelease
& to swiðe geyrgde þurh Godes irre, & flotmen swa strange þurh
Godes þafunge þæt oft on gefeohte an fealleð tyne & twegen oft
twentig, & hwilum læs, hwilum ma, eal for urum sinnum.
 111. And oft tyne oððe twelfe, ælc æfter oðrum,
scændað & tawiað to bismore micclum þæs þegnes cwenan &
hwilum his dohtor oððe nydmagan, þar he on locað þe læt hine
silfne rancne & ricne & genoh godne ær þæt gewurde.
 115. And oft þræl þone þegn þe ær wæs his hlaford
cniht swiðe fæste & wircð him to þræle þurh Godes irre.
 116. Wala þare yrmðe & wala þare worldscame þe nu
habbað Engle, eall for Godes irre.
 118. And oft twegen sæmen, oððe þri hwilum, drifað þa
drafe cristenra manna fram sæ to sæ ut þurh þas þeode gewilede
togædere, us eallum to worldscame, gif we on earnost ænige scame cuðe
oððe a woldan ariht understandan.
 121. Ac ealne þone bismor þe we oft þoliað we gildað mid
weorðscipe þam þe us scændað.
 123. We him gildað singallice, & hi us hynað
dæghwamlice.
 124. Hi hergiað & heawað, bændað & bismriað,
ripað & reafiað & to scipe lædað.
 125. And hwæt is, la, ænig oðer on eallum þam gelympum
buton Godes irre ofer ðas þeode swutol & gesene?
 127. Nis eac nan wundor þeah us mislympe, forðam we witan ful
georne þæt nu fela geara men na ne rohton foroft hwæt hi worhton wordes
oððe dæde.
 129. Ac wearð þes þeodscipe, swa hit þyncan mæg, swyðe
forsyngod þurh mænigfealda synna & þurh fela misdæda: ðurh
morðdæda & ðurh mandæda, ðurh gytsunge & þurh gifernesse,
ðurh stala & þurh strudunga, ðurh mansylene & þurh hæðene
unsida, þurh swicdomas & þurh searocræftas, ðurh lahbrycas &
ðurh æswicas, ðurh mægræsas & þurh manslihtas, ðurh
hadbrycas & þurh æwbrycas, ðurh sibgelegeru & ðurh mistlice
forlegeru.
 136. And eac synd wide, swa we ær cwædon, þurh aðbrycas
& þurh wedbrycas & þurh mistlice leasunga forloren & forlogen
ma þonne scolde, & freolsbrycas & fæstenbrycas wide geworhte oft
& gelome.
 139. And eac her synd on earde a Godes wiðersacan apostatan
abroðene & cirichatan hetole & leodhatan grimme ealles to manega
& oferhogan wide godcundra rihtlaga & cristenra þeawa, &
hocorwyrde disige æghwar on ðeode oftost on ða þincg þe swiðost to
Godes lage gebiriað mid rihte.
 144. And þi is nu geworden wide & side to ful yfelan gewunan
þæt menn swiðor scamað nu for godan dædan swyðor þonne for
misdædan.
 147. Forðam to oft man mid hocere gode dæda hyrweð &
godfyrhte leahtreð ealles to swiðe; and swiðost man tæleð & mid
olle gegreteð ealles to gelome ða þe riht lufiað & Godes ege
habbað & syndæda eargiað be ænigum dæle.
 150. And þurh þæt se man swa deð þæt man eal hyrweð
þæt man scolde herian, & to forð laðet þæt man scolde lufian,
þurh þæt man gebryngeð ealles to manega on yfelan geþance & on
undæda, swa þæt hi ne scamað na, þeah hi singian swiðe &
wið God sylfne forwyrcan hi mid ealle, & for idelan onscitan hi scamað
þæt hi betan heora misdæda, swa swa bec tæcan, gelice þam
dwæsan þe for heora prytan sare nellað beorgan ær hi na ne magan
þeah hi eall willan.
 158. Eala, micel magon manega git heretoeacan eaðe beþencan
þæs þe ic ana on rædinge ne mihte fullice asmeagan, hu earmlice hit
gefaran is nu ealle hwile innan þisse earman forsingodre þeode.
 161. And smeage huru gehwa georne hine sylfne & þæs na ne
gelatige ealles to lange.
 163. Ac nu on Godes naman uton don, swa us neod is, beorgan us
silfum swa we geornost magon, þi læs we ætgædere ealle
forweorðan.
 165. And uton don swa us þearf is, gebugan to rihte & be
sumon dæle unriht ascunian & forlætan, & betan swiðe georne
þæt we ær bræcan.
 167. Uton creopan to Criste & bifigendre heortan clipian gelome
& geearnian his mildse.
 168. Uton God lufian & his lagum filigan, & gelæstan
swiðe georne þæt þæt we beheton þa we fulluht underfengon,
oððe þa þe æt fulluhte ure foresprecan wæron.
 171. And uton word & weorc rihtlice fadian & ure ingeþanc
clænsian georne, & að & wed wærlice healdan & sume
getriwða habban us betweonan buton uncræfton.
 173. And utan gelome understandan þone micclan dom þe we ealle
to sculon, & beorgan us georne wið þone weallendan bryne helle wites,
& geearnian us ða mærða & þa myrhða þe God hæfð
gegearwod þam þe his willan on worlde gewyrcað.
 177. God ure helpe, amen.
 178. <foreign>Sit nomen Domini benedictum, et reliqua</foreign>.

END_TEXT
START_TEXT

WHom 20.3
B2.4.2.C.
Sermo ad Anglos: Bethurum 1957, 267-75.



 7. Leofan men, gecnawað þæt soð is: ðeos worold is on
ofste, & hit nealæcð þam ende, & þy hit is on worolde aa swa
leng swa wyrse; & swa hit sceal nyde for folces synnan ær Antecristes
tocyme yfelian swyþe, & huru hit wyrð þænne egeslic & grimlic
wide on worolde.
 11. Understandað eac georne þæt deofol þas þeode nu fela
geara dwelode to swyþe, & þæt lytle getreowþa wæran mid mannum,
þeah hy wel spæcan, & unrihta to fela ricsode on lande.
 14. And næs a fela manna þe smeade ymbe þa bote swa georne
swa man scolde, ac dæghwamlice man ihte yfel æfter oðrum & unriht
rærde & unlaga manege ealles to wide gynd ealle þas þeode.
 17. And we eac forþam habbað fela byrsta & bysmara gebiden,
& gif we ænige bote gebidan scylan, þonne mote we þæs to Gode
earnian bet þonne we ær þysan dydan.
 20. Forþam mid miclan earnungan we geearnedan þa yrmða þe
us onsittað, & mid swyþe micelan earnungan we þa bote motan æt
Gode geræcan gif hit sceal heonanforð godiende weorðan.
 23. La hwæt, we witan ful georne þæt to miclan bryce sceal
micel bot nyde, & to miclan bryne wæter unlytel, gif man þæt fyr
sceal to ahte acwencan.
 25. And micel is nydþearf manna gehwilcum þæt he Godes lage
gyme heonanforð georne & Godes gerihta mid rihte gelæste.
 27. On hæþenum þeodum ne dear man forhealdan lytel ne micel
þæs þe gelagod is to gedwolgoda weorðunge, & we forhealdað
æghwær Godes gerihta ealles to gelome.
 30. And ne dear man gewanian on hæþenum þeodum inne ne ute
ænig þæra þinga þe gedwolgodna broht bið & to lacum betæht
bið, & we habbað Godes hus inne & ute clæne berypte.
 33. And Godes þeowas syndan mæþe & munde gewelhwær
bedælde; & gedwolgoda þenan ne dear man misbeodan on ænige wisan
mid hæþenum leodum, swa swa man Godes þeowum nu deð to wide þær
cristene scoldan Godes lage healdan & Godes þeowas griðian.
 37. Ac soð is þæt ic secge, þearf is þære bote,
forþam Godes gerihta wandean to lange innan þysse þeode on æghwylcan
ende, & folclaga wyrsedan ealles to swyþe, & halignessa syndan to
griðlease wide, & Godes hus syndan to clæne berypte ealdra gerihta
& innan bestrypte ælcra gerisena, & wydewan syndan fornydde on
unriht to ceorle, & to mænege foryrmde & gehynede swyþe, &
earme men syndan sare beswicene & hreowlice besyrwde & ut of þysan
earde wide gesealde, swyþe unforworhte, fremdum to gewealde, & cradolcild
geþeowede þurh wælhreowe unlaga for lytelre þyfþe wide gynd þas
þeode, & freoriht fornumene & þrælriht genyrwde &
ælmesriht gewanode.
 48. &, hrædest is to cweþenne, Godes laga laðe &
lara forsawene.
 49. And þæs we habbað ealle þurh Godes yrre bysmor gelome,
gecnawe se ðe cunne; & se byrst wyrð gemæne, þeh man swa ne wene,
eallre þysse þeode, butan God beorge.
 53. Forþam hit is on us eallum swutol & gesene þæt we
ær þysan oftor bræcan þonne we bettan, & þy is þysse þeode
fela onsæge.
 55. Ne dohte hit nu lange inne ne ute, ac wæs here & hunger,
bryne & blodgyte, on gewelhwylcan ende oft & gelome.
 56. And us stalu & cwalu, stric & steorfa, orfcwealm &
uncoþu, hol & hete & rypera reaflac derede swyþe þearle; & us
ungylda swyþe gedrehtan, & us unwedera foroft weoldan unwæstma.
 59. Forþam on þysan earde wæs, swa hit þincan mæg, nu
fela geara unriht fela & tealte getrywða æghwær mid mannum.
 61. Ne bearh nu foroft gesib gesibban þe ma þe fremdan, ne
fæder his bearne, ne hwilum bearn his agenum fæder, ne broþor oþrum;
ne ure ænig his lif ne fadode swa swa he scolde, ne gehadode regollice, ne
læwede lahlice.
 65. Ac worhtan lust us to lage ealles to gelome, & naþor ne
heoldan ne lare ne lage Godes ne manna swa swa we scoldan.
 67. Ne ænig wið oþerne getrywlice þohte swa rihte swa he
scolde, ac mæst ælc swicode & oþrum derede wordes & dæde,
& huru unrihtlice mæst ælc oþerne æftan heaweþ sceandlican
onscytan, do mare gif he mæge.
 71. Forþam her syn on lande ungetrywþa micle for Gode & for
worolde, & eac her syn on earde on mistlice wisan hlafordswican manege.
 73. And ealra mæst hlafordswice se bið on worolde þæt man
his hlafordes saule beswice; & ful micel hlafordswice eac bið on worolde
þæt man his hlaford of life forræde oððon of lande lifiendne drife;
& ægþer is geworden on þysan earde.
 77. Eadweard man forrædde & syððan acwealde &
æfter þam forbærnde.
 78. And godsibbas & godbearn to fela man forspilde wide gynd
þas þeode toeacan oðran ealles to manegan þe man unscyldgige forfor
ealles to wide.
 80. And ealles to manege halige stowa wide forwurdan þurh
þæt þe man sume men ær þam gelogode swa man na ne scolde, gif man
on Godes griðe mæþe witan wolde; & cristenes folces to fela man
gesealde ut of þysan earde nu ealle hwile.
 84. And eal þæt is Gode lað, gelyfe se þe wille.
 85. And scandlic is to specenne þæt geworden is to wide &
egeslic is to witanne þæt oft doð to manege þe dreogað þa yrmþe,
þæt sceotað togædere & ane cwenan gemænum ceape bicgað
gemæne, & wið þa ane fylþe adreogað, an after anum & ælc
æfter oðrum, hundum gelicost þe for fylþe ne scrifað, &
syððan wið weorðe syllað of lande feondum to gewealde Godes gesceafte
& his agenne ceap þe he deore gebohte.
 92. Eac we witan georne hwær seo yrmð gewearð þæt
fæder gesealde bearn wið weorþe & bearn his modor, & broþor
sealde oþerne fremdum to gewealde; & eal þæt syndan micle &
egeslice dæda, understande se þe wille.
 95. And git hit is mare & eac mænigfealdre þæt dereð
þysse þeode.
 96. Mænige synd forsworene & swyþe forlogene, & wed
synd tobrocene oft & gelome, & þæt is gesyne on þysse þeode
þæt us Godes yrre hetelice onsit, gecnawe se þe cunne.
 100. And la, hu mæg mare scamu þurh Godes yrre mannum gelimpan
þonne us deð gelome for agenum gewyrhtum?
 101. Ðeah þræla hwylc hlaforde ætleape & of
cristendome to wicinge weorþe, & hit æfter þam eft geweorþe
þæt wæpengewrixl weorðe gemæne þegene & þræle, gif
þræl þæne þegen fullice afylle, licge ægylde ealre his
mægðe.
 105. & gif se þegen þæne þræl þe he ær ahte
fullice afylle, gylde þegengylde.
 106. Ful earhlice laga & scandlice nydgyld þurh Godes yrre us
syn gemæne, understande se þe cunne, & fela ungelimpa gelimpð
þysse þeode oft & gelome.
 109. Ne dohte hit nu lange inne ne ute, ac wæs here & hete
on gewelhwilcan ende oft & gelome, & Engle nu lange eal sigelease &
to swyþe geyrgde þurh Godes yrre, & flotmen swa strange þurh Godes
þafunge þæt oft on gefeohte an feseð tyne & hwilum læs, hwilum
ma, eal for urum synnum.
 113. And oft tyne oððe twelfe, ælc æfter oþrum,
scendað to bysmore þæs þegenes cwenan & hwilum his dohtor oððe
nydmagan þær he on locað þe læt hine sylfne rancne & ricne
& genoh godne ær þæt gewurde.
 117. And oft þræl þæne þegen þe ær wæs his
hlaford cnyt swyþe fæste & wyrcð him to þræle þurh Godes
yrre.
 119. Wala þære yrmðe & wala þære woroldscame þe
nu habbað Engle eal þurh Godes yrre.
 120. Oft twegen sæmen oððe þry hwilum drifað þa drafe
cristenra manna fram sæ to sæ ut þurh þas þeode gewelede
togædere, us eallum to woroldscame, gif we on eornost ænige cuþon ariht
understandan.
 123. Ac ealne þæne bysmor þe we oft þoliað we gyldað
mid weorðscipe þam þe us scendað.
 125. We him gyldað singallice, & hy us hynað
dæghwamlice.
 126. Hy hergiað & hy bærnað, rypaþ & reafiað
& to scipe lædað; & la, hwæt is ænig oðer on eallum þam
gelimpum butan Godes yrre ofer þas þeode, swutol & gesæne?
 129. Nis eac nan wundor þeah us mislimpe, forþam we witan ful
georne þæt nu fela geara men na ne rohtan foroft hwæt hy worhtan wordes
oððe dæde, ac wearð þes þeodscipe, swa hit þincan mæg,
swyþe forsyngod þurh mænigfealde synna & þurh fela misdæda:
þurh morðdæda & þurh mandæda, þurh gitsunga & þurh
gifernessa, þurh stala & þurh strudunga, þurh mannsylena & þurh
hæþene unsida, þurh swicdomas & þurh searacræftas, þurh
lahbrycas & þurh æswicas, þurh mægræsas & þurh
manslyhtas, þurh hadbrycas & þurh æwbrycas, þurh siblegeru &
þurh mistlice forligru.
 138. And eac syndan wide, swa we ær cwædan, þurh aðbricas
& þurh wedbrycas & þurh mistlice leasunga forloren & forlogen
ma þonne scolde, & freolsbricas & fæstenbrycas wide geworhte oft
& gelome.
 141. And eac her syn on earde apostatan abroþene & cyrichatan
hetole & leodhatan grimme ealles to manege, & oferhogan wide godcundra
rihtlaga & cristenra þeawa, & hocorwyrde dysige æghwær on
þeode oftost on þa þing þe Godes bodan beodaþ & swyþost on þa
þing þe æfre to Godes lage gebyriað mid rihte.
 147. And þy is nu geworden wide & side to ful yfelan gewunan,
þæt menn swyþor scamað nu for goddædan þonne for misdædan;
forþam to oft man mid hocere goddæda hyrweð & godfyrhte lehtreð
ealles to swyþe, & swyþost man tæleð & mid olle gegreteð
ealles to gelome þa þe riht lufiað & Godes ege habbað be ænigum
dæle.
 152. And þurh þæt þe man swa deð þæt man eal
hyrweð þæt man scolde heregian & to forð laðet þæt man
scolde lufian, þurh þæt man gebringeð ealles to manege on yfelan
geþance & on undæde, swa þæt hy ne scamað na þeah hy syngian
swyðe & wið God sylfne forwyrcan hy mid ealle, ac for idelan onscytan
hy scamað þæt hy betan heora misdæda, swa swa bec tæcan, gelice
þam dwæsan þe for heora prytan lewe nellað beorgan ær hy na ne
magan, þeah hy eal willan.
 160. Her syndan þurh synleawa, swa hit þincan mæg, sare
gelewede to manege on earde.
 161. Her syndan mannslagan & mægslagan & mæsserbanan
& mynsterhatan; & her syndan mansworan & morþorwyrhtan; & her
syndan myltestran & bearnmyrðran & fule forlegene horingas manege;
& her syndan wiccan & wælcyrian.
 165. & her syndan ryperas & referas & woroldstruderas
&, hrædest is to cweþenne, mana & misdæda ungerim ealra.
 166. And þæs us ne scamað na, ac þæs us scamað
swyþe þæt we bote aginnan swa swa bec tæcan, & þæt is gesyne
on þysse earman forsyngodon þeode.
 169. Eala, micel magan manege gyt heretoeacan eaþe beþencan
þæs þe an man ne mehte on hrædinge asmeagan, hu earmlice hit gefaren
is nu ealle hwile wide gynd þas þeode.
 172. And smeage huru georne gehwa hine sylfne & þæs na ne
latige ealles to lange.
 174. Ac la, on Godes naman utan don swa us neod is, beorgan us
sylfum swa we geornost magan þe læs we ætgædere ealle forweorðan.
 176. An þeodwita wæs on Brytta tidum Gildas hatte.
 177. Se awrat be heora misdædum hu hy mid heora synnum swa
oferlice swyþe God gegræmedan þæt he let æt nyhstan Engla here
heora eard gewinnan & Brytta dugeþe fordon mid ealle.
 180. And þæt wæs geworden þæs þe he sæde, þurh
ricra reaflac & þurh gitsunge wohgestreona, ðurh leode unlaga &
þurh wohdomas, ðurh biscopa asolcennesse & þurh lyðre yrhðe Godes
bydela þe soþes geswugedan ealles to gelome & clumedan mid ceaflum
þær hy scoldan clypian.
 184. Þurh fulne eac folces gælsan & þurh oferfylla &
mænigfealde synna heora eard hy forworhtan & selfe hy forwurdan.
 186. Ac utan don swa us þearf is, warnian us be swilcan; &
soþ is þæt ic secge, wyrsan dæda we witan mid Englum þonne we mid
Bryttan ahwar gehyrdan.
 189. And þy us is þearf micel þæt we us beþencan &
wið God sylfne þingian georne.
 190. And utan don swa us þearf is, gebugan to rihte & be
suman dæle unriht forlætan & betan swyþe georne þæt we ær
bræcan.
 192. And utan God lufian & Godes lagum fylgean, &
gelæstan swyþe georne þæt þæt we behetan þa we fulluht
underfengan, oððon þa þe æt fulluhte ure forespecan wæran.
 195. And utan word & weorc rihtlice fadian & ure ingeþanc
clænsian georne & að & wed wærlice healdan & sume
getrywða habban us betweonan butan uncræftan.
 197. And utan gelome understandan þone miclan dom þe we ealle
to sculon, & beorgan us georne wið þone weallendan bryne hellewites,
& geearnian us þa mærða & þa myrhða þe God hæfð
gegearwod þam þe his willan on worolde gewyrcað.
 202. God ure helpe, amen.

END_TEXT
START_TEXT

WHom 21
B2.4.3.
Evil Rulers: Bethurum 1957, 276-7.



 1. HER IS GYT RIHTLIC WARNUNG & SOÐLIC MYNGUNG ÐEODE TO
ÐEARFE.
 4. Leofan men, utan understandan ealswa us þearf is, þæt we
heonanforð fadian symle ure wisan for Gode & for worolde wislice &
wærlice, & fram unrihte gebugan to rihte, forþam hit is swutol &
gesyne þæt man þæs latode ealles to lange & to hwon wylde &
woroldlice styrde, swa swa man scolde, þam þe oftost for Gode syngodon
swyþe & scendan þas þeode.
 9. Ac soð is þæt ic secge, gyme se þe wille: þæt
mæg on þeode swyþast to steore þæt man þa onhisce swyþe worolde
& hy unweorðie æghwar on lande þa þe godcunde lare &
woroldcunde rihtlage wyrdan & scyrdan on ænige wisan; & þurh
þæt man sceal gewunian þæt man riht healde & unriht alæte.
 14. Ac þy hit is þe wyrse wide on earde þe man oft herede
þæt man scolde hyrwan & to forð hyrwde þæt man scolde herian
& laðette to swyþe þæt man scolde lufian.
 17. Ac hwilum þa hit god wæs, eal he wearð to woroldscame se
þe stod on mane & on misdæde ænige hwile, butan he gewende þe
raþor to his Drihtne; & se þe gewunede þæt he wolde leogan, ealle
hine leadan þa þe God lufedon.
 21. And þa hyt wæs on þeode for Gode & for worolde
wislic & weorðlic, þa man riht lufode & unriht ascunode.
 23. Ac nu þincð þe wærra & mycele þe snotera se ðe
can mid leasungan wæwerdlice werian & mid unsoðe soð oferswiðan.
 25. Ac wa him þæs wærscipes & ealles þæs
weorðscipes, butan he geswice.
 26. La, riht is þæt we lufian þa þe God lufian &
hetelice ascunian þa þe God græmian & nænne gemanan ær wið
þa habban, ær þam þe hy gebugan & geornlice betan.
 28. & se ðe þæt nelle, ehte we his ealle mid woroldlicre
steore, þe læs þe we habban ænigne gemanan nu heora synna & eft
heora wita.
 31. Ac utan don swa us þearf is, utan God gladian & Godes
lage healdan & anræde weorðan to gemænelican þearfan, & gyt
hertoeacan geornlice smeagan fela þæs þe ræd sy & ealre þeode
þearf sy for Gode & for worolde.

