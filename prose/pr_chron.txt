
END_TEXT
START_TEXT

ChronA (Plummer)
B17.1.
The Parker Chronicle: Plummer 1892-9.



 0.1. ÞY GEARE þE WæS AGAN FRAM CRISTES ACENnesse <foreign>cccc</foreign>
wintra. & <foreign>xciii</foreign> uuintra. þa Cerdic & Cynric his sunu cuom up æt
Cerdices oran. mid <foreign>v</foreign> scipum. & se Cerdic wæs. Elesing. Elesa. Esling.
Esla. Gewising. Giwis. Wiging. Wig. Freawining. Freawine. Friþugaring.
Friþugar. Bronding. Brond Bældæging. Bældæg Wodening.
 0.7. Ond þæs ymb <foreign>vi</foreign> gear þæs þe hie upcuomon geeodon
West Seaxna rice, & þæt uuærun þa ærestan cyningas þe West
Seaxna lond on Wealum geeodon; & he hæfde þæt rice <foreign>xvi</foreign> gear,
& þa he gefor þa feng his sunu Cynric to þam rice, & heold <foreign>xvii</foreign>
winter.
 0.11. Þa he gefor þa feng Ceol to þam rice, & heold <foreign>vi</foreign>
gear.
 0.12. Þa he gefor þa feng Ceolwulf to his broþur, & he
ricsode <foreign>xvii</foreign> gear, & hiera cyn gæþ to Cerdice.
 0.14. Þa feng Cynegils Ceolwulfes broþursunu to rice, ricsode
<foreign>xxxi</foreign> wintra, & he onfeng ærest fulwihte Wesseaxna cyninga; & þa
feng Cenwalh to, & heold <foreign>xxxi</foreign> wintra, & se Cenwalh wæs Cynegilses
sunu; & þa heold Seaxburg his cuen an gear þæt rice æfter him.
 0.17. Þa feng æscwine to rice, þæs cyn gæþ to
Cerdice, & heold <foreign>ii</foreign> gear.
 0.20. Þa feng Centwine to Wesseaxna rice Cynegilsing, &
ricsode <foreign>vii</foreign> gear; þa feng Ceadwalla to þam rice, þæs cyn gæþ to
Cerdice, & heold <foreign>iii</foreign> gear.
 0.22. Ða feng Ine to Seaxna rice, þæs cyn gæþ to
Ceardice, & heold <foreign>xxxvii</foreign> wintra.
 0.24. Þa feng æþelheard to, þæs cyn gæþ to
Ceardice, & heold <foreign>xiiii</foreign> winter.
 0.25. Þa feng Cuþred to, þæs cyn gæþ to Cerdice,
& heold <foreign>xvii</foreign> gear.
 0.26. Þa feng Sigebryht to, þæs cyn gæþ to Cerdice,
& heold an gear.
 0.27. Þa feng Cynewulf to rice, þæs cyn gæþ to
Ceardice, & heold <foreign>xxxi</foreign> wintra.
 0.29. Þa feng Beorhtric to rice, þæs cyn gæþ to
Cerdice, & heold <foreign>xvi</foreign> gear.
 0.30. Þa feng Ecgbryht to þam rice, & heold <foreign>xxxvii</foreign> wintra
& <foreign>vii</foreign> monaþ; & þa feng æþelwulf his sunu to, & heold
nigonteoðe healf gear.
 0.31. Se æþelwulf wæs Ecgbryhting. Ecgbryht. Ealhmunding.
Eahlmund. Eafing. Eafa. Eopping. Eoppa. Ingilding. Ingild. Cenreding. &
Ine. Cenreding. & Cuþburg. Cenreding. & Cuenburg. Cenreding. Cenred.
Ceolwalding. Ceolwald. Cuþwulfing. Cuþwulf Cuþwining. Cuþwine. Celming.
Celm. Cynricing. Cynric. Cerdicing.
 0.39. Ond þa feng æthelbald his sunu to rice, & heold <foreign>v</foreign>
gear.
 0.40. Þa feng æþelbryht his broþur to, & heold <foreign>v</foreign>
gear.
 0.40. Þa feng æþered hiera broþur to rice, & heold <foreign>v</foreign>
gear.
 0.41. Þa feng ælfred hiera broþur to rice, & þa was
agan his ielde <foreign>xxiii</foreign> wintra. & <foreign>ccc</foreign> & <foreign>xcvi</foreign> wintra þæs þe
his cyn ærest Westseaxna lond on Wealum geodon.
 0.45. AER Cristes geflæscnesse <foreign>lx</foreign> wintra. Gaius Iulius se
Casere ærest Romana Bretenlond gesohte. & Brettas mid gefeohte cnysede.
& hie oferswiþde, & swa þeah ne meahte þær rice gewinnan.
 1.1. <foreign>ANNO</foreign> Octauianus ricsode <foreign>lvi</foreign> wintra. & on þam <foreign>xlii</foreign>
geare his rices Crist wæs acenned.
 2.1. Þa tungel witgan of eastdæle cuomon to þon þæt hie
Crist weorþedon, & þa cild on Bethlem ofslægene wærun for Cristes
ehtnesse from Herode.
 3.1. Her swealt Herodus from himselfum ofsticod, & Archilaus
his sunu feng to rice.
 6.1. From frymþe middangeardes oþ þis gear wæron agan <foreign>v</foreign>
þusendu/ wintra. & <foreign>cc</foreign> wintra.
 11.1. Her onfeng Herodes Antipatres sunu to rice in Iudea.
 12.1. & Philippus & Herodes todældun Lysiam, &
Iudeam feowricum todældun.
 16.1. Her feng Tiberius to rice.
 27.1. Her onfeng Pilatus to gymenne ouer þa Iudeas.
 31.1. Her wæs Crist gefulluhtud. & Petrus & Andreas
gehwierfede. & Iacobus & Iohannes & Philippus & þa <foreign>xii</foreign>
apostolas.
 33.1. Her wæs Crist ahangen; from fruman middangeardes ymb <foreign>v</foreign>
þusendo wintra. & <foreign>cc</foreign> & <foreign>xxvi</foreign> wintra.
 34.1. Her wæs Paulus gehwierfed. & Sanctus Stephanus
oftorfod.
 35.1. Her se eadiga Petrus se apostol gesæt biscepsetl in
Antiochia þære ceastre.
 39.1. Her onfeng Gaius rice.
 45.1. Her se eadiga Petrus se apostol gesæt biscepsetl on
Rome.
 46.1. Her Herodes aswalt. se þe Iacobum ofslog ane geare ær
his agnum deaþe.
 47.1. Her Claudius oþer Romana cyninga Bretene lond gesohte,
& þone mæstan dæl þæs ealondes on his gewald onfeng. & eac
swelce Orcadus þa ealond Romanna cynedome underþeodde.
 47.4. Þis was þes feorðes geares his rices. & on þys
ylcan geare gewearð se mycela hunger on Siria þe Lucas recð on þare boc
<foreign>Acta Apostolorum</foreign>.
 62.1. Her Iacobus <foreign>frater Domini</foreign> þrowode.
 63.1. Her Marcus se godspellere forþferde.
 69.1. Her Petrus & Paulus þrowodon.
 70.1. Her Uespassianus onfeng rice.
 71.1. Her Titus Uespessianus sunu in Hierusalem ofslog Iudea <foreign>cxi</foreign>
þusenda;
 81.1. Her Titus feng to rice, se þe sæde þæt he þone
dæg forlure þe he noht to gode on ne gedyde;
 83.1. Her Domitianus Tites broður feng to rice.
 84.1. Her Iohannes se godspellere in Pathma þam ealonde wrat þa
boc Apocalipsis.
 99.1. Her Symon se apostol wæs anhangen. & Iohannes se
godspellere hine gereste in Epheso.
 101.1. Her Clemens papa forþferde.
 110.1. Her Ignatus biscep þrowude.
 155.1. Her Marcus Antonius & Aurelius his broðer fengon to
rice.
 167.1. Her Eleutherius on Rome onfeng biscepdom, & þone
wuldor fæstlice <foreign>xv</foreign> winter geheold; To þam Lucius Bretene kyning sende
stafas, bæd þæt he wære Cristen gedon. & he þurhteah þæt
he bæd. & hi syððon wunodon on rihton geleauon oððe Diaclitianes
rice.
 189.1. Her Seuerus onfeng rice, & ricsode <foreign>xvii</foreign> winter.
 189.2. Se Bretenlond mid dice begyrdde from sæ oþ sæ. &
þa geendode on Euerwic. & Bassianus his sunu feng to rice.
 200.1. Twa hund gæra.
 283.1. Her þrowade Sanctus Albanus martir.
 300.1. Ðreo hund gæra.
 379.1. Her Gratianus feng to rice.
 381.1. Her Maximianus se casere feng to rice.
 381.1. He wæs on Bretenlonde geboren. & þonne for in
Gallia walas. & he ðar ofsloh ðone casere Gratianum. & his broðer
adraf of æðele. se wæs gehaten Ualentinianus.
 381.4. & se Ualentinianus eft gesamnode werod, & ofsloh
Maximum & feng to rice.
 381.5. On þam timan aras Pelagies gedwyld geond middaneard.
 409.1. Her Gotan abræcon Romeburg, & næfre siþan Romane
ne ricsodon on Bretone.
 410.1. Þæt wæs embe <foreign>xi</foreign> hund wintra & <foreign>x</foreign> wintra þes
þe heo getimbred was.
 411.1. Ealles hi rixodon on Brytene feower hundwintra & hund
seouanti wintra. syððan ærost Gaius Iulius þæt lond ærost
gesohte.
 418.1. Her Romane gesomnodon al þa goldhord þe on Bretene
wæron, & sume on eorþan ahyddon. þæt hie nænig mon siþþan
findan ne meahte, & sume mid him on Gallia læddon.
 423.1. Her ðeodosius se gingra feng to rice.
 430.1. Her Palladius vel Patricius se biscep wæs onsended to
Scottum þæt he hiera geleafan trymede. from Cælestino þam papan.
 443.1. Her sendon Brytwalas to Rome. & heom fultomes bædon
wið Piohtas. ac hi þar næfdan nanne, forþan þe hi fyrdedon wið
ætla Huna cyningæ.
 443.3. & þa sendon hi to Anglum. & Angelcynnes
æðelingas ðæs ylcan bædan.
 449.1. Her Martianus & Ualentines onfengon rice. & ricsodon
<foreign>vii</foreign> winter.
 449.2. & on hiera dagum Hengest & Horsa from Wyrtgeorne
geleaþade Bretta kyninge gesohton Bretene on þam staþe þe is genemned
Ypwinesfleot. ærest Brettum to fultume, ac hie eft on hie fuhton.
 449.5. Se cing het hi feohtan agien Pihtas. & hi swa dydan,
& sige hæfdon swa hwar swa hi comon.
 449.5. Hi ða sende to Angle & heton heom sendan mare fultum.
& heom seggan Brytwalana nahtnesse. & ðæs landes cysta.
 449.7. Hy þa sendan heom mare fultum.
 449.8. Ða comon þa men of þrim mægðum Germanie. Of Eald
Seaxum. of Anglum, of Iotum.
 449.9. Of Iotum comon Cantware & Wihtware. þæt ys seo
mæið ðe nu eardað on Wiht & þæt cynn on Westsexum þe man
gyt hæt Iutna cyn.
 449.11. Of Eald Seaxon comon Eastsexa & Suðsexa &
Westsexan.
 449.11. Of Angle comon se a siððan stod westi betwyx Iutum
& Seaxum. East Engla. Midel Angla. Mearca & ealle Norðhymbra.
 455.1. Her Hengest & Horsa fuhton wiþ Wyrtgeorne þam
cyninge, in þære stowe þe is gecueden Agælesþrep, & his
broþur Horsan man ofslog.
 457.1. & æfter þam Hengest feng to rice & æsc his
sunu.
 457.1. Her Hengest & æsc fuhton wiþ Brettas in þære
stowe þe is gecueden Crecganford, & þær ofslogon <foreign>IIII</foreign> wera, &
þa Brettas þa forleton Centlond, & mid micle ege flugon to Lundenbyrg.
 465.1. Her Hengest & æsc gefuhton uuiþ Walas neah
Wippedesfleote, & þær <foreign>xii</foreign> Wilisce aldormenn ofslogon, & hiera
þegn an þær wearþ ofslægen, þam wæs noma Wipped.
 473.1. Her Hengest & æsc gefuhton wiþ Walas, & genamon
unarimedlico herereaf, & þa Walas flugon þa Englan swa fyr.
 477.1. Her cuom ælle on Breten lond, & his <foreign>iii</foreign> suna.
Cymen, & Wlencing, & Cissa. mid <foreign>iii</foreign> scipum, on þa stowe þe is
nemned Cymenes ora, & þær ofslogon monige Wealas, & sume on fleame
bedrifon on þone wudu þe is genemned Andredes leage.
 485.1. Her ælle gefeaht wiþ Walas neah Mearcrædesburnan
stæðe.
 488.1. Her æsc feng to rice, & was <foreign>xxiiii</foreign> wintra Cantwara
cyning.
 491.1. Her ælle & Cissa ymbsæton Andredescester, &
ofslogon alle þa þe þærinne eardedon, ne wearþ þær forþon an
Bret to lafe;
 495.1. Her cuomon twegen aldormen on Bretene. Cerdic & Cynric
his sunu, mid <foreign>v</foreign> scipum. in þone stede þe is gecueden Cerdices ora, &
þy ilcan dæge gefuhtun wiþ Walum.
 501.1. Her cuom Port on Bretene. & his <foreign>ii</foreign> suna Bieda &
Mægla mid <foreign>ii</foreign> scipum. on þære stowe þe is gecueden Portesmuþa,
& ofslogon anne giongne Brettisc monnan, swiþe æþelne monnan.
 508.1. Her Cerdic & Cynric ofslogon ænne Brettisc cyning,
þam was nama Natanleod. & <foreign>v</foreign> þusendu wera mid him, æfter þan
þæt lond wearð nemned Natan leaga oþ Cerdicesford.
 514.1. Her cuomon West Seaxe in Bretene mid <foreign>iii</foreign> scipum. in þa
stowe þe is gecueden Cerdices ora, Stuf & Wihtgær. & fuhtun wiþ
Brettas & hie gefliemdon.
 519.1. Her Cerdic & Cynric West Sexena rice onfengun, &
þy ilcan geare hie fuhton wiþ Brettas þær mon nu nemneþ
Cerdicesford. & siþþan ricsadan West Sexana cynebearn of þan
dæge.
 527.1. Her Cerdic & Cynric fuhton wiþ Brettas. in þære
stowe þe is gecueden Cerdices leaga.
 530.1. Her Cerdic & Cynric genamon Wihte ealond. & ofslogon
feala men on Wihtgaræsbyrg.
 534.1. Her Cerdic forþferde, & Cynric his sunu ricsode forþ
<foreign>xxvi</foreign> wintra, & hie saldon hiera tuæm nefum Stufe & Wihtgare eall
Wiehte/ ealond.
 538.1. Her sunne aþiestrode <foreign>xiiii</foreign> dagum ær <foreign>Kalendæ
Martii</foreign> from ærmergenne oþ undern.
 540.1. Her sunne aþiestrode on <foreign>xii Kalendæ Iulii</foreign>. &
steorran hie ætiewdon fulneah healfe tid ofer undern.
 544.1. Her Uuihtgar forþferde, & hiene mon bebyrgde on
Wihtgara byrg.
 547.1. Her Ida feng to rice, þonon Norþanhymbra cynecyn onwoc
& rixode twelf gear. & he timbrode Bebbanburh. seo wæs ærost mid
hegge betyned. & þaræfter mid wealle.
 549.1. Ida wæs Eopping, Eoppa Esing, Esa wæs Inguing. Ingui
Angenwitting. Angenwit Alocing. Aloc Benocing. Benoc Branding, Brand
Bældæging. Bældæg Wodening. Woden Freoþolafing, Freoþelaf
Freoþulfing. Friþulf Finning. Finn Godulfing. Godulf Geating.
 552.1. Her Cynric gefeaht wiþ Brettas in þære stowe þe is
genemned æt Searobyrg. & þa Bret Walas gefliemde.
 554.1. Cerdic wæs Cynrices fæder. Cerdic Elesing. Elesa
Esling. Esla Giwising. Giwis Wiging. Wig Freawining. Freawine Freoþogaring.
Freoþogar Branding. Brand Bældæging. Bældæg Wodening.
 556.1. Her Cynric & Ceawlin fuhton wiþ Brettas æt
Beranbyrg.
 560.1. Her Ceawlin feng to rice on Wesseaxum, & ælle feng to
Norþanhymbra rice.
 561.1. Idan forðgefarenum. & heora ægðer rixade <foreign>xxx</foreign>
wintra.
 562.1. Ælle wæs Yffing. Yffe Uxfreaing. Uxfrea Wilgisling.
Wilgisl Westerfalcing. Westerfalca Sæfugling. Sæfugl Sæbalding.
Sæbald Sigegeating. Sigegeat Swebdæging. Swebdæg Sigegaring. Sigegar
Wægdæging. Wægdæg Wodening.
 565.1. Her feng æðelbriht to Cantwara rice. & heold <foreign>liii</foreign>
wintra.
 565.1. On his dagum sende Gregorius us fulluht & Columba
mæssepreost com to Pihtum. & hi gecyrde to Cristes geleauan.
 565.3. Þæt synd þonne wærteras be norðum morum. &
heora cyng him gesealde þæt igland þe man Ii nemnað. þar syndon fif
hida. þæs ðe man seggað.
 565.5. Þar se Columban getimbrade mynster, & he þas wæs
abbod <foreign>xxxii</foreign>. wintra & þar forðferde. þa he was <foreign>lxxvii</foreign> wintra.
 565.7. Ða stowe habbað gyt his yrfnuman.
 565.7. Suþ Pihtas wæron ær gefullode of Ninna biscope. se
was on Rome gelæred.
 565.8. His mynster ys Hwiterne on Sanctus Martines naman gehalgod.
þar he resteð mid manegum halgum.
 565.10. Nu sceal beon æfre on Ii abbod, & na biscop. &
þan sculon beon underðeodde ealle Scotta biscopas. for þan þe Columban
was abbod, na biscop.
 565.13. Her Columba presbiter com of Scottum on Bryttas. Peohtas to
lærenne. & on Hii þam ealande mynster worhte.
 568.1. Her Ceaulin & Cuþa gefuhton wiþ æþelbryht.
& hine in Cent gefliemdon, & tuegen aldormen on Wibban dune ofslogon,
Oslaf & Cnebban.
 571.1. Her Cuþwulf feaht wiþ Bretwalas æt Bedcan forda.
& <foreign>iiii</foreign> tunas genom, Lygeanburg. & ægelesburg. Bænesingtun.
& Egonesham.
 571.3. & þy ilcan geare he geforþferde.
 577.1. Her Cuþwine & Ceawlin fuhton wiþ Brettas, & hie
<foreign>iii</foreign> kyningas ofslogon, Coinmail, & Condidan, & Farinmail, in
þære stowe þe is gecueden Deorham. & genamon <foreign>iii</foreign> ceastro
Gleawanceaster, & Cirenceaster, & Baþanceaster.
 583.1. Her Mauricius feng to Romana rice.
 584.1. Her Ceawlin & Cuþa fuhton wiþ Brettas, in þam
stede þe mon nemneþ Feþanleag. & Cuþan mon ofslog.
 584.2. & Ceaulin monige tunas genom, & unarimedlice
herereaf, & ierre he hwearf þonan to his agnum.
 588.1. Her ælle cyning forþferde, & æþelric ricsode
æfter him <foreign>v</foreign> gear.
 591.1. Her Ceolric ricsode <foreign>vi</foreign> gear.
 592.1. Her micel wælfill wæs æt Woddes beorge, &
Ceawlin wæs ut adrifen. & Gregorius feng to papdome on Rome.
 593.1. Her Ceawlin & Cuichelm & Crida forwurdon, &
æþelfriþ feng to rice on Norðhymbrum.
 595.1. Her Gregorius papa sende to Brytene Augustinum. mid wel
manegum munecum. þe Godes word Englaðeoda godspelledon.
 597.1. Her ongon Ceolwulf ricsian on Wesseaxum, & simle he
feaht. & won, oþþe wiþ Angelcyn, oþþe uuiþ Walas, oþþe
wiþ Peohtas, oþþe wiþ Scottas; Se wæs Cuþaing. Cuþa Cynricing,
Cynric Cerdicing, Cerdic Elesing, Elesa Esling, Esla Gewising, Giwis Wiging,
Wig Freawining, Freawine Friðugaring, Friðugar Bronding, Brond
Bældæging, Bældæg Wodening.
 601.1. Her sende Gregorius papa Agustino ærcebiscepe pallium in
Bretene, & wel monige godcunde lareowas him to fultome; & Paulinus
biscep gehwerfde Edwine Norðhymbra cyning to fulwihte.
 603.1. Ægðan Scotta cyng feaht wið Dælreoda, & wið
æðelferþe Norþhymra cynge æt Dægstane, & man ofsloh mæst
ealne his here.
 603.2. Her wæs gefeoht æt Egesan stane.
 604.1. Augustinus gehalgode <foreign>ii</foreign> biscopas. Mellitum & Iustum.
 604.2. Her East Seaxe onfengon geleafan & fulwihtes bæð.
under Sæbrihte cinge & Mellite bisceope.
 604.3. Mellitum he sende to bodiende East Seaxum fulluht. ðar was
se cing gehaten Sæbyrht. Ricolan sunu. æðelberhtes swyster. þone
æðelbyrht gesette to cynge.
 604.6. & æðelberht gesealde Mellite biscopsetl on
Lundewic. & Iusto on Hrouecystre. seo ys <foreign>xxiiii</foreign> mila fram Dorwitceastre.
 606.1. Her forðferde Gregorius ymb <foreign>x</foreign> gear þæs þe he us
fulwiht sende;
 607.1. Her Ceolwulf gefeaht wið Suð Seaxe.
 607.1. And her æðelfrið lædde his færde to
Legercyestre, & ðar ofsloh unrim Walena.
 607.2. & swa wearð gefyld Augustinus witegunge. þe he
cwæð. Gif Wealas nellað sibbe wið us. hi sculan æt Seaxana handa
farwurþan.
 607.4. Þar man sloh eac <foreign>cc</foreign> preosta ða comon ðyder þæt
hi scoldon gebiddan for Walena here.
 607.6. Scrocmail was gehaten heora ealdormann. se atbærst
ðanon fiftiga sum.
 611.1. Her Cynegils feng to rice on Wesseaxum, & heold <foreign>xxxi</foreign>
wintra.
 611.2. Se Kynegils wæs Ceoling. Ceola Cuþing. Cuþa
Cynricing.
 614.1. Her Cynegils & Cuichelm gefuhton on Beandune, &
ofslogon <foreign>ii</foreign> þusendo Wala & <foreign>lxv</foreign>.
 616.1. Her æþelbryht Contwara cyning forþferde, &
Eadbald his sunu feng to rice.
 616.2. Se forlet his fulluht, & leouode on hæðenum þeawe
swa þæt he hæfde his fæder laue to wiue.
 616.3. Þa mynte Laurentius ðe þa was ercebiscop on Cent
þæt he wolde suð ofer sæ & eall forlæton.
 616.5. Ac him com to on niht se apostolus Petrus & hine
hetelice swang, for ðan ðe he wolde Godes hyrde forlæton & het hine
gan to þam cynge & bodian him rihtne geleafan.
 616.7. & he swa dyde & se cing gecyrde to rihtan geleauan.
 616.8. On þyses cinges dagum Laurentius ercebiscop se was on Cent
æfter Agustine forþferde <foreign>iiii Nonae Februarii</foreign> & he was bebyred be
Agustine.
 616.9. Æfter him feng Mellitus to arcebiscopdome se was biscop
of Lundinium & þas binnan fif wintre Mellitus forðferde.
 616.11. Þa æfter him feng to arcebiscopdome Iustus, se was
biscop of Hrouecistre, & þar to gehalgode Romanum to biscope.
 625.1. Her Paulinus fram Iusto þam ercebiscop wæs gehadod
Norþhymbrum to biscepe.
 626.1. Her Eanfled Edwines dohtor cyninges wæs gefulwad in
þone halgan æfen Pentecosten; & Penda hæfde <foreign>xxx</foreign> wintra rice.
& he hæfde <foreign>L</foreign> wintra þa þa he to rice feng.
 626.4. Penda wæs Pybbing. Pybba Creoding. Creoda Cynewalding.
Cynewald Cnebbing. Cnebba Iceling. Icel Eomæring. Eomær Angelþeowing.
Angelþeow Offing. Offa Wærmunding. Wærmund Wihtlæging. Wihtlæg
Wodening.
 627.1. Her Edwine kyning wæs gefulwad mid his þeode on
Eastron.
 628.1. Her Cynegils & Cuichelm gefuhtun wiþ Pendan æt
Cirenceastre, & geþingodan þa.
 632.1. Her was Eorpwald gefulwad.
 633.1. Her Edwine wæs ofslægen, & Paulinus huerf eft to
Cantwarum, & gesæt þæt biscepsetl on Hrofesceastre.
 634.1. Her Birinus biscep bodude West Seaxum fulwuht.
 635.1. Her Cynegils wæs gefulwad from Birino þæm biscep in
Dorceceastre, & Oswold his onfeng.
 636.1. Her Cuichelm wæs gefulwad in Dorcesceastre, & þy
ilcan geare forðferde; & Felix biscep bodade East Englum Cristes
geleafan.
 639.1. Her Birinus fulwade Cuðred on Dorcesceastre, & onfeng
hine him to suna.
 640.1. Her Edbald Cantwara cyning forþferde, & he ricsode
<foreign>xxv</foreign> wintra.
 640.2. He hæfde twegene sunu Ermenred & Ercenberht.
 640.3. & þer Ercenberht rixode æfter his fæder. &
Ermenred gestrynde twegen sunu. þa syððan wurðan gemartirode of
ðunore.
 642.1. Her Oswald Norðanhymbra cyning ofslægen wæs.
 643.1. Her Cenwalh feng to Wesseaxna rice, & heold <foreign>xxxi</foreign>
wintra. & se Cenwalh het atimbran þa ciricean on Wintunceastre.
 644.1. Her Paulinus forþferde se was ærcebiscep on
Eoforwicceastre, & eft on Hrofesceastre.
 645.1. Her Cenwalh adrifen wæs from Pendan cyninge.
 646.1. Her Cenwalh wæs gefulwad.
 648.1. Her Cenwalh gesalde Cuþrede his mæge <foreign>iii</foreign> þusendo
londes be æscesdune; se Cuþred wæs Cuichelming. Cuichelm Cynegilsing.
 650.1. Her ægelbryht of Galwalum. æfter Birine þam
Romaniscan biscep onfeng Wesseaxna biscepdomes.
 651.1. Her Oswine kyning wæs ofslægen, & Aidan biscep
forþferde.
 652.1. Her Cenwalh gefeaht æt Bradan forda be Afne.
 653.1. Her Middel Seaxe onfengon under Peadan aldormen ryhtne
geleafan.
 654.1. Her Onna cyning wearþ ofslægen. & Botulf ongon
mynster timbran æt Icanho.
 655.1. Her Penda forwearþ, & Mierce wurdon Cristne.
 655.2. Þa was agan from fruman middangeardes <foreign>v</foreign> wintra. &
<foreign>dccc</foreign> & <foreign>l</foreign> wintra.
 655.3. & Peada feng to Mercna rice. Pending.
 657.1. Her forþferde Peada, & Wulfhere Pending feng to
Miercna rice.
 658.1. Her Cenwalh gefeaht æt Peonnum wiþ Walas, & hie
gefliemde oþ Pedridan; þis wæs gefohten siþþan he of East Englum
com.
 658.3. He wæs þær <foreign>iii</foreign> gear on wrece, hæfde hine Penda
adrifenne, & rices benumenne. forþon he his swostor anforlet.
 660.1. Her ægelbryht biscep gewat from Cenwale, & Wine heold
þone biscepdom <foreign>iii</foreign> gear; & se ægelbryht onfeng Persa biscepdomes on
Galwalum bi Signe.
 661.1. Her Cenwalh gefeaht in Eastron on Posentesbyrg, &
gehergeade Wulfhere Pending oþ æscesdune; & Cuþred Cuichelming,
& Coenbryht cyning on anum geare forþferdun; & on Wiht gehergade
Wulfhere Pending, & gesalde Wihtwaran æþelwalde Suþ Seaxna cyninge.
forþon Wulfhere hine onfeng æt fulwihte.
 661.6. & Eoppa mæssepreost. be Wilferþes worde &
Wulfhere cyning brohte Wihtwarum fulwiht ærest.
 664.1. Her sunne aþiestrode, & Arcenbryht Cantwara cyng
forþferde; & Colman mid his geferum for to his cyððe.
 664.3. Þy ilcan geare wæs micel mancuealm; & Ceadda &
Wilferþ wæron gehadode, & þy ilcan geare Deusdedit forþferde.
 668.1. Her þeodorus mon hadode to ercebiscep:
 669.1. Her Ecgbryht cyning salde Basse mæsseprioste Reculf
mynster on to timbranne.
 670.1. Her forþferde Osweo Norþanhymbra cyning, & Ecgferþ
ricsode æfter him; & Hloþhere feng to biscepdome ofer Wesseaxan
ægelbryhtes biscep nefa. & heold <foreign>vii</foreign> gear, þeodor biscep hine
gehalgode; & se Oswio wæs æþelferþing, æþelferþ
æþelricing, æþelric Iding, Ida Eopping.
 671.1. Her wæs þæt micle fugla wæl.
 672.1. Her forþferde Cenwalh & Seaxburg an gear ricsode his
cuen æfter him.
 673.1. Her Ecgbryht Cantwara cyning forþferde; & þy geare
wæs senoð æt Heorotforda, & Sancte æþeldryht ongon þæt
mynstær æt Elige:
 674.1. Her feng æscwine to rice on Wesseaxum, se wes Cenfusing,
Cenfus Cenferþing, Cenferþ Cuþgilsing, Cuþgils Ceolwulfing, Ceolwulf
Cynricing, Cynric Cerdicing.
 675.1. Her Wulfhere Pending & æscwine gefuhton æt
Biedanheafde; & þy ilcan geare Wulfhere forþferde, & æþelred
feng to rice.
 676.1. Her æscwine forþferde, & Hedde feng to biscepdome,
& Centwine feng to rice; & Centwine was Cynegilsing, Cynegils
Ceolwulfing; & æðered Miercna cyning oferhergeada Centlond.
 678.1. Her oþiewde cometa se steorra.
 678.1. & Wilfriþ biscop wæs adrifen of his biscopdome from
Ecgferþe cyninge.
 679.1. Her ælfwine wæs ofslægen, & Sancte
æþelþryþ forþferde.
 680.1. Her gesæt þeodorius ærcebiscop senoþ on
Hæþfelda, forþon he wolde þone Cristes geleafan geryhtan; & þy
ylcan geare forþferde Hild abbodesse on Streonesheale.
 682.1. On þissum geare Centwine gefliemde Bretwealas oþ sæ.
 685.1. Her Ceadwalla ongan æfter rice winnan; Se Ceadwalla was
Coenbryhting. Coenbryht Cading, Cadda Cuþaing, Cuþa Ceawlining, Ceawlin
Cynricing, Cynric Cerdicing; & Mul was Ceadwallan broþur, & þone
mon eft on Cent forbærnde;
 685.5. & þy ilcan geare Ecgferþ cyning mon ofslog; Se
Ecgferþ was Osweoing, Osweo æþelferþing, æþelferþ
æþelricing, æþelric Iding, Ida Eopping; & Hloþhere þy ilcan
geare forþferde.
 686.1. Her Ceadwalla & Mul Cent & Wieht forhergedon.
 687.1. Her Mul wearþ on Cent forbærned, & oþre <foreign>xii</foreign> men
mid him, & þy geare Ceadwalla eft Cent forhergeada.
 688.1. Her Ine feng to Wesseaxna rice, & he getimbrade þæt
menster æt Glæstingabyrig. & heold <foreign>xxxvii</foreign> wintra.
 688.2. & þy ilcan geare Ceadwalla for to Rome, & fulwihte
onfeng from þam papan, & se papa hine heht Petrus. & ymb <foreign>vii</foreign> niht
he forþferde.
 688.5. Þonne was se Ine Cenreding, Cenred Ceolwalding, Ceolwald
was Cynegilses broþur, & þa wæron Cuþwines suna Ceaulininges,
Ceaulin Cynricing, Cynric Cerdicing.
 690.1. Her þeodorius ærcebiscop forþferde, & feng
Beorhtwald to þam biscopdome.
 690.2. Ær wærun Romanisce biscepas, siþþan wærun
Englisce.
 694.1. Her Cantware geþingodan wiþ Ine, & him gesaldon <foreign>xxx
m</foreign>. forþon þe hie ær Mul forbærndon; & Wihtred feng to Cantwara
rice, & heold <foreign>xxxiii</foreign> wintra; Se Wihtred was Ecgbryhting, Ecgbryht
Arcenbryhting, Erconbryht Eadbalding, Eadbald æþelbryhting.
 703.1. Her Hedde biscep forþferde, & he heold þone
biscopdom <foreign>xxvii</foreign> wintra on Wintaceastre.
 704.1. Her æþelred Pending Miercna cyning onfeng munuchade,
& þæt rice heold <foreign>xxviiii</foreign> wintra. þa feng Coenred to.
 705.1. Her Aldferþ Norðanhymbra cyning forþferde &
Seaxuulf biscep.
 709.1. Her Aldhelm biscep forþferde, se wæs be westan wuda
biscep, & wæs todæled in foreweardum Danieles dagum in tua
biscepscira West Seaxna lond, & ær hit wæs an. oþer heold Daniel,
oþer Aldhelm;
 709.4. Æfter Aldhelme feng Forþhere to; & Ceolred feng to
Miercna rice, & Coenred for to Rome & Offa mid him.
 710.1. Her Beorhtfriþ ealdormon feaht wiþ Peohtas, & Ine
& Nun his mæg gefuhton wiþ Gerente Walacyninge.
 714.1. Her forþferde Guþlac se halga.
 715.1. Her Ine & Ceolred fuhton æt Woddes beorge.
 716.1. Her Osred Norþanhymbra cyning wearþ ofslægen, &
se hæfde <foreign>vii</foreign> winter rice æfter Aldferþe; þa feng Coenred to rice,
& heold <foreign>ii</foreign> gear; þa Osric & heold <foreign>xi</foreign> gear;
 716.3. & on þam ilcan geare Ceolred Miercna cyning
forþferde, & his lic resteþ on Licetfelda, & æþelrædes
Pendinges on Bearddan igge; & þa feng Æþelbald to rice on Mercium,
& heold <foreign>xli</foreign> wintra Æþelbald wæs Alweoing, Alweo Eawing, Eawa
Pybing, þæs cyn is beforan awriten;
 716.9. & Ecgbryht se arwierþa wer on Hii þam ealonde þa
munecas on ryht gecierde. þæt hie Eastron onryht heoldon, & þa
ciriclecan scare.
 718.1. Her Ingild forþferde Ines broþur, & hiera swostur
wærun Cuenburg & Cuþburh, & sio Cuþburg þæt liif æt
Winburnan arærde, & hio wæs forgifen Norþanhymbra cyninge
Aldferþe, & hie be him lifgendum hie gedældun.
 721.1. Her Daniel ferde to Rome; & þy ilcan geare Ine ofslog
Cynewulf.
 722.1. Her Æþelburg cuen towearp Tantun þe Ine ær
timbrede; & Aldbryht wræccea gewat on Suþrige & on Suþ Seaxe;
& Ine gefeaht wiþ Suþ Seaxum.
 725.1. Her Wihtred Cantwara cyning forþferde. þæs cyn is
beforan. & Eadberht feng to Centrice.
 725.2. & Ine feaht wiþ Suþ Seaxan, & þær ofslog
Aldbryht.
 728.1. Her Ine ferde to Rome. & þær his feorh gesealde
& feng æþelheard to Wesseaxna rice & heold <foreign>xiiii</foreign> gear.
 728.2. & þy geare gefuhton æþelheard & Oswald se
æþeling; & se Oswald was æþelbalding, æþelbald Cynebalding,
Cynebald Cuþwining, Cuþwine Ceaulining.
 729.1. Her cometa se steorra hiene oþiewde, & Sanctus
Ecgbryht forþferde;
 730.1. Her Oswald se æþeling forþferde.
 731.1. Her was ofslægen Osric Norþanhymbra cyning, & feng
Ceoluulf to þam rice, & heold <foreign>viii</foreign> gear. & se Ceolwulf wæs
Cuþaing, Cuþa Cuþwining, Cuþwine Leodwalding. Leodwald Ecgwalding,
Ecgwald Aldhelming, Aldhelm Ocging, Ocga Iding, Ida Eopping;
 731.5. & Beorhtwald ærcebiscep gefor; & þy ilcan geare
Tatwine wæs gehalgod to ærcebiscep.
 733.1. Her æþelbald geeode Sumurtun; & sunne
aþiestrode.
 734.1. Her wæs se mona swelce he wære mid blode begoten;
& ferdon forþ Tatwine & Bieda.
 736.1. Her Noþhelm ærcebiscep onfeng pallium from Romana
biscep.
 737.1. Her Forþhere biscep & Friþogiþ cuen ferdun to
Rome.
 738.1. Her Eadbryht Eating, Eata Leodwalding, feng to
Norþanhymbra rice. & heold <foreign>xxi</foreign> wintra. & his broþor wæs
Ecgbryht Eating ærcebiscep, & hie restaþ begen on Eoforwicceastre on
anum portice.
 741.1. Her æþelheard cyning forþferde, & feng
Cuþræd to Wesseaxna rice, & heold <foreign>xvi</foreign> wintra, & heardlice gewon
wiþ æþelbald cyning; & cuþbryht wæs to ærcebiscep gehalgod,
& Dun biscep to Hrofesceastre.
 743.1. Her æðelbald & Cuþræd fuhton wiþ Walas.
 744.1. Her Danihel gesæt on Wintanceastre, & Hunferþ feng
to biscepdome.
 745.1. Her Danihel forþferde, þa was <foreign>xliii</foreign> wintra agan
siþþan he onfeng biscepdome.
 746.1. Her mon slog Selred cyning.
 748.1. Her wæs ofslægen Cynric Wesseaxna æþeling, &
Eadbryht Cantwara cyning forþferde. & æthelbyrht Wihtredes sunu cinges
feng to þam rice.
 750.1. Her Cuþred cyning gefeaht uuiþ æþelhun þone
ofermedan aldormonn.
 752.1. Her cuþred gefeaht þy <foreign>xii</foreign> geare his rices æt
Beorgfeorda wiþ æþelbald.
 753.1. Her Cuþred feaht wiþ Walas.
 754.1. Her cuþred forþferde, & Cyneheard onfeng biscepdome
æfter Hunferþe on Wintanceastre; & Cantwara burg forbærn þy
geare, & Sigebryht feng to Wesseaxna rice, & heold an gear.
 755.1. Her Cynewulf benam Sigebryht his rices & West Seaxna
wiotan for unryhtum dædum, buton Hamtunscire; & he hæfde þa oþ he
ofslog þone aldormon þe him lengest wunode; & hiene þa Cynewulf on
Andred adræfde, & he þær wunade oþ þæt hiene an swan ofstang
æt Pryfetes flodan;
 755.6. & he wræc þone aldor mon Cumbran; & se Cynewulf
oft miclum gefeohtum feaht uuiþ Bretwalum; & ymb <foreign>xxxi</foreign> wintra þæs
þe he rice hæfde, he wolde adræfan anne æþeling se was Cyneheard
haten, & se Cyneheard wæs þæs Sigebryhtes broþur;
 755.10. & þa geascode he þone cyning lytle werode on
wifcyþþe on Merantune, & hine þær berad, & þone bur utan
beeode ær hine þa men onfunden þe mid þam kyninge wærun;
 755.13. & þa ongeat se cyning þæt, & he on þa duru
eode, & þa unheanlice hine werede, oþ he on þone æþeling locude,
& þa utræsde on hine, & hine miclum gewundode.
 755.16. & hie alle on þone Cyning wærun feohtende oþ
þæt hie hine ofslægenne hæfdon; & þa on þæs wifes
gebærum onfundon þæs cyninges þegnas þa unstilnesse, & þa
þider urnon swa hwelc swa þonne gearo wearþ & radost; & hiera se
æþeling gehwelcum feoh & feorh gebead, & hiera nænig hit
geþicgean nolde.
 755.21. Ac hie simle feohtende wæran oþ hie alle lægon
butan anum Bryttiscum gisle, & se swiþe gewundad wæs.
 755.23. Ða on morgenne gehierdun þæt þæs cyninges
þegnas þe him beæftan wærun þæt se cyning ofslægen wæs,
þa ridon hie þider, & his aldormon Osric, & Wiferþ his þegn,
& þa men þe he beæftan him læfde ær, & þone æþeling
on þære byrig metton þær se cyning ofslægen læg, & þa
gatu him to belocen hæfdon & þa þær to eodon;
 755.29. & þa gebead he him hiera agenne dom feos & londes
gif hie him þæs rices uþon, & him cyþdon þæt hiera mægas
him mid wæron þa þe him from noldon;
 755.31. & þa cuædon hie þæt him nænig mæg
leofra nære þonne hiera hlaford, & hie næfre his banan folgian
noldon, & þa budon hie hiera mægum þæt hie gesunde from eodon;
 755.34. & hie cuædon þæt tæt ilce hiera geferum
geboden wære, þe ær mid þam cyninge wærun; þa cuædon hie
þæt hie hie þæs ne onmunden þon ma þe eowre geferan þe mid
þam cyninge ofslægene wærun.
 755.38. & hie þa ymb þa gatu feohtende wæron
oþþæt hie þær inne fulgon, & þone æþeling ofslogon,
& þa men þe him mid wærun alle butan anum, se wæs þæs
aldormonnes godsunu, & he his feorh generede & þeah he wæs oft
gewundad.
 755.43. & se Cynewulf ricsode <foreign>xxxi</foreign> wintra. & his lic
liþ æt Wintanceastre, & þæs æþelinges æt Ascanmynster,
& hiera ryhtfæderencyn gæþ to Cerdice;
 755.45. & þy ilcan geare mon ofslog æþelbald Miercna
cyning on Seccandune, & his lic liþ on Hreopadune; & Beornræd feng
to rice, & lytle hwile heold & ungefealice; & þy ilcan geare Offa
feng to rice, & heold <foreign>xxxviiii</foreign> wintra. & his sunu Egfer heold <foreign>xli</foreign>
daga & <foreign>c</foreign> daga.
 755.50. Se Offa wæs þincgferþing, þincgferþ Eanwulfing,
Eanwulf Osmoding, Osmod Eawing, Eawa Pybing, Pybba Creoding, Creoda
Cynewalding, Cynewald Cnebing, Cnebba Iceling, Icel Eomæring, Eomær
Angelþowing, Angelþeow Offing, Offa Wærmunding, Wærmund
Wyhtlæging, Wihtlæg Wodening.
 758.1. Her Cuþbryht arcebiscep forþferde.
 759.1. Her Bregowine wæs to ercebiscep gehadod to Sancte
Michaeles tide.
 760.1. Her æþelbryht Cantwara cyning forþferde. se was
Wihtredes sunu cinges.
 761.1. Her wæs se mycla winter.
 763.1. Her Ianbryht wæs gehadod to ærcebiscep on þone
feowertegan dæg ofer midne winter.
 764.1. Her Iaenbryht ærcebiscep onfeng pallium.
 768.1. Her forþferde Eadberht Eating cing.
 772.1. Her Milred biscep forþferde.
 773.1. Her oþiewde read Cristes mæl on hefenum æfter sunnan
setlgonge; & þy geare gefuhton Mierce & Cantware æt Ottanforda;
& wunderleca nædran wæron gesewene on Suþ Seaxna londe.
 777.1. Her Cynewulf & Offa gefuhton ymb Benesingtun & Offa
nam þone tuun.
 780.1. Her Ald Seaxe & Francan gefuhtun.
 784.1. Her Cyneheard ofslog Cynewulf cyning, & he þær
wearþ ofslægen, & <foreign>lxxxiiii</foreign> monna mid him; & þa onfeng
Beorhtric Wesseaxna rices, & he ricsode <foreign>xvi</foreign> gear, & his lic liþ
æt Werham, & his ryhtfædrencyn gæþ to Cerdice.
 784.4. To þysan timan rixode Ealhmund cing innon Cent.
 785.1. Her wæs geflitfullic senoþ æt Cealchyþe, &
Iaenbryht ærcebiscep forlet sumne dæl his biscepdomes, & from Offan
kyninge Hygebryht wæs gecoren, & Ecgferþ to cyninge gehalgod.
 787.1. Her nom Beorhtric cyning Offan dohtor Eadburge; & on his
dagum cuomon ærest <foreign>iii</foreign> scipu, & þa se gerefa þærto rad, &
hie wolde drifan to þæs cyninges tune þy he nyste hwæt hie wæron;
& hiene mon ofslog;
 787.4. Þæt wæron þa ærestan scipu Deniscra monna þe
Angelcynnes lond gesohton.
 790.1. Her Iaenbryht ærcebiscep forþferde, & þy ilcan
geare wæs gecoren æþelheard abbud to biscepe.
 792.1. Her Offa Miercna cyning het æþelbryhte rex þæt
heafod ofaslean.
 794.1. Her Adrianus papa & Offa cyning forþferdon; &
æþelred Norþanhymbra cyning wæs ofslægen from his agenre þeode,
& Ceolwulf biscep & Eadbald biscep of þæm londe aforon;
 794.3. & Ecgferþ feng to Miercna rice. & þy ilcan geare
forþferde; & Eadbryht onfeng rice on Cent. þam was oþer noma nemned
Præn.
 796.1. Her Ceolwulf Miercna cyning oferhergeade Cantware oþ
Mersc, & gefengun Praen hiera cyning, & gebundenne hine on Mierce
læddon;
 797.1. Her Romane Leone þæm papan his tungon forcurfon, &
his eagan astungon, & hine of his setle afliemdon; & þa sona eft Gode
fultomiendum he meahte geseon & sprecan, & eft was papa swa he ær
wæs.
 799.1. Her æþelheard ærcebiscep & Cynebryht Wesseaxna
biscep foron to Rome.
 800.1. Her Beorhtric cyning forþferde & Worr aldormon; &
Ecgbryht feng to Wesseaxna rice; & þy ilcan dæge rad æþelmund
aldorman of Hwiccium ofer æt Cynemæres forda, þa mette hine Weoxtan
aldorman mid Wilsætum; þær wearþ micel gefeoht, & þær begen
ofslægene þa aldormen, & Wilsætan namon sige.
 802.1. Her wæs gehadod Beornmod biscep to Hrofesceastre.
 803.1. Her æþelheard ærcebiscep forþferde, & Wulfred
wæs to ærcebiscep gehadod, & Forþred abbud forþferde.
 804.1. Her Wulfred ærcebiscep pallium onfeng.
 805.1. Her Cuþred cyning forþferde on Cantwarum, & Ceolburg
abbudesse, & Heabryht aldorman.
 812.1. Her Carl cyning forþferde, & he ricsode <foreign>xlv</foreign> wintra.
& Wulfred arcebiscep & Wigbryht Wesseaxna biscep foron begen to Rome;
 813.1. Her Wulfred ærcebiscep mid bledsunge þæs papan Leon
hwearf eft to his agnum biscepdome; & þy geare gehergade Ecgbryht cyning
on West Walas from easteweardum oþ westewearde.
 814.1. Her Leo se æþela papa & se halga forþferde, &
æfter him Stephanus feng to rice.
 816.1. Her Stephanus papa forþferde, & æfter him was
Paschalis to papan gehadod; & þy ilcan geare forborn Ongolcynnes scolu.
 819.1. Her Cenwulf Miercna cyning forþferde, & Ceolwulf feng
to rice, & Eadbryht aldormon forþferde.
 821.1. Her wearþ Ceolwulf his rices besciered.
 822.1. Her tuegen aldormen wurdon ofslægene, Burghelm &
Muca; & senoþ wæs æt Clofeshoo.
 823.1. Her wæs Wala gefeoht & Defna æt Gafulforda; &
þy ilcan geare gefeaht Ecbryht cyning & Beornwulf cyning on Ellen dune,
& Ecgbryht sige nam, & þær wæs micel wæl geslægen;
 823.4. Þa sende he æþlwulf his sunu of þære fierde,
& Ealhstan his biscep, & Wulfheard his aldormon to Cent micle werede,
& hie Baldred þone cyning norþ ofer Temese adrifon, & Cantware him
to cirdon, & Suþrige, & Suþ Seaxe, & East Seaxe, þy hie from
his mægum ær mid unryhte anidde wærun;
 823.9. & þy ilcan geare East Engla cyning, & seo þeod
gesohte Ecgbryht cyning him to friþe & to mundboran for Miercna ege,
& þy geare slogon East Engle Beornwulf Miercna cyning.
 825.1. Her Ludecan Miercna cyning & his <foreign>v</foreign> aldormen mon ofslog
mid him & Wiig laf feng to rice.
 827.1. Her mona aþistrode on middes wintres mæsseniht;
 827.2. & þy ilcan geare geeode Ecgbryht cyning Miercna rice
& al þæt be suþan Humbre wæs, & he wæs se eahteþa cyning
seþe Bretwalda wæs;
 827.4. Ærest ælle Suþ Seaxna cyning se þus micel rice
hæfde, se æftera wæs Ceawlin Wesseaxna cyning, se þridda wæs
æþelbryht Cantwara cyning, se feorþa wæs Rædwald East Engla
cyning, fifta was Eadwine Norþanhymbra cyning, siexta wæs Oswald se
æfter him ricsode, seofoþa wæs Oswio Oswaldes broþur, eahtoþa
wæs Ecgbryht Wesseaxna cyning;
 827.10. & se Ecgbryht lædde fierd to Dore wiþ
Norþanhymbre, & hie him þær eaþmedo budon & geþuærnesse,
& hie on þam tohwurfon.
 828.1. Her eft Wilaf onfeng Miercna rices, & æþelwald
biscop forþferde, & þy ilcan geare lædde Ecgbryht cyning fierd on
Norþ Walas, & he hie to eaþmodre hersumnesse gedyde.
 829.1. Her Wulfred ærcebiscep forþferde.
 830.1. Her Ceolnoþ wæs gecoren to biscep & gehadod, &
Feologid abbud forþferde.
 831.1. Her Ceolnoþ ærcebiscep onfeng pallium.
 832.1. Her hæþne men oferhergeadon Sceapige.
 833.1. Her gefeaht Ecgbryht cyning wiþ <foreign>xxxv</foreign> sciphlæsta æt
Carrum. & þær wearþ micel wæl geslægen, & þa Denescan
ahton wæl stowe gewald;
 833.3. & Hereferþ & Wigþen tuegen biscepas
forþferdon, & Dudda & Osmod tuegen aldormen forþferdon.
 835.1. Her cuom micel sciphere on West Walas, & hie to anum
gecierdon, & wiþ Ecgbryht West Seaxna cyning winnende wæron;
 835.3. Þa he þæt hierde, & mid fierde ferde, & him
wiþ feaht æt Hengestdune, & þær gefliemde ge þa Walas ge þa
Deniscan.
 836.1. Her Ecgbryht cyning forþferde, & hine hæfde ær
Offa Miercna cyning & Beorhtric Wesseaxna cyning afliemed <foreign>iii</foreign> gear of
Angelcynnes lande on Fronclond ær he cyning wære, & þy fultumode
Beorhtric Offan þy he hæfde his dohtor him to cuene; & se Ecgbryht
ricsode <foreign>xxxvii</foreign> wintra & <foreign>vii</foreign> monaþ.
 836.6. & feng Eþelwulf Ecgbrehting to Wesseaxna rice, &
he salde his suna æþelstane Cantwara rice & East Seaxna &
Suþrigea & Suþ Seaxna.
 837.1. Her Wulfheard aldorman gefeaht æt Hamtune wiþ <foreign>xxxiii</foreign>
sciphlæsta, & þær micel wæl geslog, & sige nom; & þy
geare forþferde Wulfheard; & þy ilcan geare gefeaht Æþelhelm dux
wiþ Deniscne here on Port mid Dornsætum, & gode hwile þone here
gefliemde, & þa Deniscan ahton wælstowe gewald, & þone aldormon
ofslogon.
 838.1. Her Herebryht aldormon wæs ofslægen from hæþnum
monnum, & monige mid him on Merscwarum, & þy ilcan geare eft on
Lindesse, & on East Englum, & on Cantwarum wurdon monige men
ofslægene from þam herige.
 839.1. Her wæs micel wælsliht on Lundenne, & on
Cwantawic, & on Hrofesceastre.
 840.1. Her æþelwulf cyning gefeaht æt Carrum wiþ <foreign>xxxv</foreign>
sciphlæsta, & þa Deniscan ahton wælstowe gewald.
 845.1. Her Eanulf aldorman gefeaht mid Sumursætum, &
Ealchstan biscep & Osric aldorman mid Dornsætum gefuhton æt Pedridan
muþan wiþ Deniscne here, & þær micel wæl geslogon & sige
namon.
 851.1. Her Ceorl aldormon gefeaht wiþ hæþene men mid
Defenascire æt Wicganbeorge, & þær micel wæl geslogon, &
sige namon;
 851.3. & þy ilcan geare æþelstan cyning, & Ealchere
dux micelne here ofslogon æt Sondwic on Cent. & <foreign>ix</foreign> scipu gefengun,
& þa oþre gefliemdon;
 851.5. & hæþne men ærest ofer winter sæton;
 851.6. & þy ilcan geare cuom feorðe healfhund scipa on
Temesemuþan, & bræcon Contwaraburg, & Lundenburg, & gefliemdon
Beorhtwulf Miercna cyning mid his fierde, & foron þa suþ ofer Temese on
Suþrige, & him gefeaht wiþ æþelwulf cyning & æþelbald his
sunu æt Aclea mid West Seaxna fierde, & þær þæt mæste
wæl geslogon on hæþnum herige þe we secgan hierdon oþ þisne
ondweardan dæg, & þær sige namon.
 853.1. Her bæd Burgred Miercna cyning & his wiotan
æþelwulf cyning þæt he him gefultumade þæt him Norþ Walas
gehiersumade;
 853.3. He þa swa dyde, & mid fierde for ofer Mierce on Norþ
Walas, & hie him alle gehiersume dydon;
 853.5. & þy ilcan geare sende æþelwulf cyning ælfred
his sunu to Rome.
 853.6. Þa was domne Leo papa on Rome, & he hine to cyninge
gehalgode, & hiene him to biscepsuna nam;
 853.8. Þa þy ilcan geare Ealhere mid Cantwarum, & Huda mid
Suþrigium gefuhton on Tenet wiþ hæþnum herige, & ærest sige
namon, & þær wearþ monig mon ofslægen, & adruncen on
gehwæþere hond.
 853.11. Ond þæs ofer Eastron geaf æþelwulf cyning his
dohtor Burgrede cyninge of Wesseaxum on Merce.
 855.1. Her hæþne men ærest on Sceapige ofer winter
sætun; & þy ilcan geare gebocude æþelwulf cyning teoþan dæl
his londes ofer al his rice Gode to lofe, & him selfum to ecere hælo;
 855.4. & þy ilcan geare ferde to Rome mid micelre
weorþnesse, & þær was <foreign>xii</foreign> monaþ wuniende, & þa him
hamweard for, & him þa Carl Francna cyning his dohtor geaf him to cuene,
& æfter þam to his leodum cuom, & hie þæs gefægene
wærun.
 855.8. & ymb <foreign>ii</foreign> gear þæs ðe he on Francum com he
gefor. & his lic liþ æt Wintanceastre, & he ricsode nigonteoþe
healfgear.
 855.10. Ond se æþelwulf wæs Ecgbrehting, Ecgbryht
Ealhmunding, Ealhmund Eafing, Eafa Eopping, Eoppa Ingilding;
 855.12. Ingild wæs Ines broþur West Seaxna cyninges, þæs
þe eft ferde to Sancte Petre & þær eft his feorh geseald;
 855.14. & hie wæron Cenredes suna, Cenred wæs
Ceolwalding, Ceolwald Cuþaing, Cuþa Cuþwining, Cuþwine Ceaulining,
Ceawlin Cynricing, Cynric Cerdicing, Cerdic Elesing, Elesa Esling, Esla
Giwising, Giwis Wiging, Wig Freawining, Freawine Friþogaring, Friþogar
Bronding, Brond Bældæging, Bældæg Wodening, Woden Friþowalding,
Friþuwald Freawining, Frealaf Friþuwulfing, Friþuwulf Finning, Fin
Godwulfing, Godwulf Geating, Geat Tætwaing, Tætwa Beawing, Beaw
Sceldwaing, Sceldwea Heremoding, Heremod Itermoning, Itermon Hraþraing, se
wæs geboren in þære earce; Noe, Lamach, Matusalem, Enoh Iaered, Maleel,
Camon, Enos, Sed, Adam.
 855.25. <foreign>primus homo et pater noster est Cristus, Amen</foreign>.
 855.27. Ond þa feng on æþelwulfes suna twegen to rice,
æþelbald to Wesseaxna rice, & æþelbryht to Cantwara rice, &
to East Seaxna rice, & to Suþrigea, & to Suþ Seaxna rice; &
þa ricsode æþelbald <foreign>v</foreign> gear.
 860.1. Her æþelbald cyng forþferde, & his lic liþ
æt Sciraburnan, & feng æþelbryht to allum þam rice his broþur,
& he hit heold on godre geþuærnesse & on micelre sibsumnesse;
& on his dæge cuom micel sciphere up & abræcon Wintanceastre.
 860.5. & wiþ þone here gefuhton Osric aldorman mid
Hamtunscire, & æþelwulf aldormon mid Bearrucscire, & þone here
gefliemdon, & wælstowe gewald ahton; & se æþelbryht ricsode <foreign>v</foreign>
gear, & his lic liþ æt Scireburnan.
 865.1. Her sæt hæþen here on Tenet, & genamon friþ
wiþ Cantwarum, & Cantware him feoh geheton wiþ þam friþe, &
under þam friþe & þam feohgehate se here hiene on niht up bestæl,
& oferhergeade alle Cent eastewearde;
 866.1. Her feng æþered æþelbryhtes broþur to Wesseaxna
rice; & þy ilcan geare cuom micel here on Angel cynnes lond, &
wintersetl namon on East Englum, & þær gehorsude wurdon, & hie him
friþ wiþ namon.
 867.1. Her for se here of East Englum ofer Humbre muþan to
Eoforwicceastre on Norþhymbre, & þær wæs micel ungeþuærnes
þære þeode betweox him selfum, & hie hæfdun hiera cyning
aworpenne Osbryht, & ungecyndne cyning underfengon ællan;
 867.5. & hie late on geare to þam gecirdon þæt hie wiþ
þone here winnende wærun, & hie þeah micle fierd gegadrodon, &
þone here sohton æt Eoforwicceastre, & on þa ceastre bræcon,
& hie sume inne wurdon, & þær was ungemetlic wæl geslægen
Norþanhymbra, sume binnan, sume butan;
 867.10. & þa cyningas begen ofslægene, & sio laf wiþ
þone here friþ nam; & þy ilcan geare gefor Ealchstan biscep, & he
hæfde þæt bisceprice <foreign>l</foreign> wintra æt Scireburnan, & his lic liþ
þær on tune.
 868.1. Her for se ilca here innan Mierce to Snotengaham, &
þær wintersetl namon; & Burgræd Miercna cyning & his wiotan
bædon æþered West Seaxna cyning & ælfred his broþur þæt
hie him gefultumadon, þæt hie wiþ þone here gefuhton;
 868.1. & þa ferdon hie mid Wesseaxna fierde innan Mierce oþ
Snotengaham, & þone here þær metton on þam geweorce, &
þær nan hefelic gefeoht ne wearþ, & Mierce friþ namon wiþ þone
here;
 869.1. Her for se here eft to Eoforwicceastre, & þær
sæt <foreign>i</foreign> gear.
 870.1. Her rad se here ofer Mierce innan East Engle &
wintersetl namon. æt þeodforda, & þy wintre Eadmund cyning him wiþ
feaht, & þa Deniscan sige namon, & þone cyning ofslogon, &
þæt lond all geeodon;
 870.4. & þy geare gefor Ceolnoþ ærcebiscop. &
æþered Wiltunscire biscop wearþ gecoren to ærcebiscpe to
Cantuareberi.
 871.1. Her cuom se here to Readingum on West Seaxe, & þæs
ymb <foreign>iii</foreign> niht ridon <foreign>ii</foreign> eorlas up;
 871.2. Þa gemette hie æþelwulf aldorman on Englafelda, &
him þær wiþ gefeaht & sige nam;
 871.4. Þæs ymb <foreign>iiii</foreign> niht æþered cyning & ælfred
his broþur þær micle fierd to Readingum gelæddon, & wiþ þone
here gefuhton, & þær wæs micel wæl geslægen on gehwæþre
hond, & æþelwulf aldormon wearþ ofslægen, & þa Deniscan
ahton wælstowe gewald;
 871.8. & þæs ymb <foreign>iiii</foreign> niht gefeaht æþered cyning
& ælfred his broþur wiþ alne þone here on æscesdune, & hie
wærun on twæm gefylcum, on oþrum wæs Bachsecg & Halfdene þa
hæþnan cyningas, & on oþrum wæron þa eorlas;
 871.12. & þa gefeaht se cyning æþered wiþ þara
cyninga getruman, & þær wearþ se cyning Bagsecg ofslægen;
 871.14. & ælfred his broþur wiþ þara eorla getruman,
& þær wearþ Sidroc eorl ofslægen se alda, & Sidroc eorl se
gioncga, & Osbearn eorl, & Fræna eorl, & Hareld eorl, & þa
hergas begen gefliemde, & fela þusenda ofslægenra, & onfeohtende
wæron oþ niht.
 871.18. & þæs ymb <foreign>xiiii</foreign> niht gefeaht æþered cyning
& ælfred his broður wiþ þone here æt Basengum, & þær
þa Deniscan sige namon;
 871.21. & þæs ymb <foreign>ii</foreign> monaþ gefeaht æþered cyning
& ælfred his broþur wiþ þone here æt Meretune, & hie
wærun on tuæm gefylcium, & hie butu gefliemdon, & longe on dæg
sige ahton, & þær wearþ micel wælsliht on gehwæþere hond,
& þa Deniscan ahton wælstowe gewald;
 871.25. & þær wearþ Heahmund biscep ofslægen, &
fela godra monna; & æfter þissum gefeohte cuom micel sumorlida; &
þæs ofer Eastron gefor æþered cyning, & he ricsode <foreign>v</foreign> gear,
& his lic liþ æt Winburnan.
 871.30. Þa feng ælfred æþelwulfing his broþur to
Wesseaxna rice;
 871.31. & þæs ymb anne monaþ gefeaht ælfred cyning
wiþ alne þone here lytle werede æt Wiltune, & hine longe on dæg
gefliemde, & þa Deniscan ahton wælstowe gewald;
 871.33. & þæs geares wurdon <foreign>viiii</foreign> folc gefeoht gefohten
wiþ þone here on þy cynerice be suþan Temese, & butan þam þe
him ælfred þæs cyninges broþur, & anlipig aldormon, &
cyninges þegnas oft rade onridon þe mon na ne rimde, & þæs geares
wærun ofslægene <foreign>viiii</foreign> eorlas & an cyning; & þy geare namon
West Seaxe friþ wiþ þone here.
 872.1. Her for se here to Lundenbyrig from Readingum, &
þær wintersetl nam, & þa namon Mierce friþ wiþ þone here.
 873.1. Her for se here on Norþhymbre, & he nam wintersetl on
Lindesse æt Tureces iege, & þa namon Mierce friþ wiþ þone here.
 874.1. Her for se here from Lindesse to Hreopedune, & þær
wintersetl nam, & þone cyning Burgræd ofer sæ adræfdon ymb
<foreign>xxii</foreign> wintra þæs þe he rice hæfde, & þæt lond all geeodon;
 874.3. & he for to Rome & þær gesæt & his lic
liþ on Sancta Marian ciricean on Angelcynnes scole;
 874.5. & þy ilcan geare hie sealdon anum unwisum cyninges
þegne Miercna rice to haldanne, & he him aþas swor & gislas salde,
þæt he him gearo wære swa hwelce dæge swa hie hit habban wolden,
& he gearo wære mid him selfum, & on allum þam þe him læstan
woldon. to þæs heres þearfe.
 875.1. Her for se here from Hreopedune, & Healfdene for mid
sumum þam here on Norþhymbre. & nam wintersetl betinan þære ea,
& se here þæt lond geeode. & oft hergade on Peohtas, & on
Stræcled Walas;
 875.4. & for Godrum & Oscytel & Anwynd. þa <foreign>iii</foreign>
cyningas, of Hreopedune to Grante brycge mid micle here, & sæton
þær an gear; & þy sumera for ælfred cyning ut on sæ mid
sciphere, & gefeaht wiþ <foreign>vii</foreign> sciphlæstas, & hiera an gefeng.
& þa oþru gefliemde.
 876.1. Her hiene bestæl se here into Werham Wesseaxna fierde,
& wiþ þone here se cyning friþ nam, & him þa aþas sworon on
þam halgan beage, þe hie ær nanre þeode noldon, þæt hie
hrædlice of his rice foren; & hie þa under þam hie nihtes
bestælon þære fierde se gehorsoda here into Escanceaster;
 876.6. & þy geare Healfdene Norþanhymbra lond gedælde.
& ergende wæron & hiera tilgende.
 877.1. Her cuom se here into Escanceastre from Werham, & se
sciphere sigelede west ymbutan, & þa mette hie micel yst on sæ, &
þær forwearþ <foreign>cxx</foreign> scipa æt Swanawic;
 877.3. & se cyning ælfred æfter þam gehorsudan here mid
fierde rad oþ Exanceaster & hie hindan ofridan ne meahte ær hie on
þam fæstene wæron, þær him mon to ne meahte; & hie him
þær foregislas saldon. swa fela swa he habban wolde, & micle aþas
sworon, & þa godne friþ heoldon;
 877.8. & þa on hærfæste gefor se here on Miercna lond,
& hit gedældon sum, & sum Ceolwulfe saldon.
 878.1. Her hiene bestæl se here on midne winter ofer tuelftan
niht to Cippanhamme, & geridon Wesseaxna lond & gesæton micel
þæs folces & ofer sæ adræfdon, & þæs oþres þone
mæstan dæl hie geridon, & him to gecirdon buton þam cyninge
Ælfrede. & he lytle werede unieþelice æfter wudum for, & on
morfæstenum;
 878.6. & þæs ilcan wintra wæs Inwæres broþur &
Healfdenes on West Seaxum on Defenascire mid <foreign>xxiii</foreign> scipum, & hiene mon
þær ofslog, & <foreign>dccc</foreign> monna mid him. & <foreign>xl</foreign> monna his heres;
 878.9. & þæs on Eastron worhte ælfred cyning lytle
werede geweorc æt æþelinga eigge, & of þam geweorce was winnende
wiþ þone here, & Sumursætna se dæl, se þær niehst wæs;
 878.12. Þa on þære seofoðan wiecan ofer Eastron he gerad
to Ecgbryhtes stane be eastan Sealwyda, & him to com mon þær ongen
Sumorsæte alle, & Wilsætan, & Hamtunscir se dæl, se hiere
behinon sæ was, & his gefægene wærun;
 878.16. & he for ymb ane niht of þam wicum to Iglea, &
þæs ymb ane to Eþandune, & þær gefeaht wiþ alne þone here,
& hiene gefliemde, & him æfter rad oþ þæt geweorc, &
þær sæt <foreign>xiiii</foreign> niht;
 878.20. & þa salde se here him foregislas & micle aþas,
þæt hie of his rice uuoldon, & him eac geheton þæt hiera kyning
fulwihte onfon wolde, & hie þæt gelæston swa;
 878.22. & þæs ymb <foreign>iii</foreign> wiecan com se cyning to him Godrum
þritiga sum þara monna þe in þam here weorþuste wæron æt Alre,
& þæt is wiþ æþelingga eige;
 878.25. & his se cyning þær onfeng æt fulwihte, &
his crismlising was æt Weþmor, & he was <foreign>xii</foreign> niht mid þam cyninge,
& he hine miclum & his geferan mid feo weorðude.
 879.1. Her for se here to Cirenceastre of Cippan hamme. &
sæt þær an gear; & þy geare gegadrode on hloþ wicenga, &
gesæt æt Fullan hamme be Temese; & þy ilcan geare aþiestrode sio
sunne ane tid dæges.
 880.1. Her for se here of Cirenceastre on East Engle, &
gesæt þæt lond, & gedælde.
 880.2. & þy ilcan geare for se here ofer sæ þe ær on
Fullan homme sæt on Fronclond to Gend, & sæt þær an gear.
 881.1. Her for se here ufor on Fronclond, & þa Francan him
wiþ gefuhton, & þær þa wearþ se here gehorsod æfter þam
gefeohte.
 882.1. Her for se here up on long Mæse feor on Fronclond, &
þær sæt an gear.
 882.2. & þy ilcan geare for ælfred cyning mid scipum ut on
sæ. & gefeaht wiþ feower sciphlæstas Deniscra monna, & þara
scipa tu genam, & þa men ofslægene wæron þe ðær on wæron,
& tuegen sciphlæstas him on hond eodon, & þa wæron miclum
forslægene & forwundode ær hie on hond eodon.
 883.1. Her for se here up on Scald to Cundoþ, & þær
sæt an gear.
 884.1. Her for se here up on Sunnan to Embenum, & þær
sæt an gear.
 885.1. Her todælde se foresprecena here on tu, oþer dæl
east. oþer dæl to Hrofesceastre; & ymbsæton ða ceastre, &
worhton oþer fæsten ymb hie selfe. & hie þeah þa ceastre aweredon
oþþæt ælfred com utan mid fierde;
 885.4. Þa eode se here to hiera scipum, & forlet þæt
geweorc. & hie wurdon þær behorsude, & sona þy ilcan sumere ofer
sæ gewiton;
 885.7. & þy ilcan geare sende ælfred cyning sciphere on
East Engle; sona swa hie comon on Stufemuþan, þa metton hie <foreign>xvi</foreign> scipu
wicenga, & wiþ ða gefuhton, & þa scipo alle geræhton, &
þa men ofslogon;
 885.10. Þa hie þa hamweard wendon mid þære herehyþe,
þa metton hie micelne sciphere wicenga, & þa wiþ þa gefuhton þy
ilcan dæge, & þa Deniscan ahton sige;
 885.13. Þy ilcan geare ær middum wintra. forþferde Carl
Francna cyning, & hiene ofslog an efor, & ane geare ær his broður
forþferde, se hæfde eac þæt westrice, & hie wæron begen
Hloþwiges suna.
 885.16. Se hæfde eac þæt westrice, & forþferde þy
geare þe sio sunne aþiestrode.
 885.18. Se wæs Karles sunu þe æþelwulf West Seaxna cyning
his dohtor hæfde him to cuene.
 885.19. & þy ilcan geare gegadrode micel sciphere on
Aldseaxum, & þær wearþ micel gefeoht tua on geare, & þa Seaxan
hæfdun sige, & þær wæron Frisan mid.
 885.22. Þy ilcan geare feng Carl to þam westrice, & to
allum þam westrice behienan Wendelsæ, & begeondan þisse sæ, swa
hit his þridda fæder hæfde, butan Lidwiccium.
 885.24. Se Carl was Hloþwiges sunu, se Hloþwig was Carles
broþur, se wæs Iuþyttan fæder þe æþelwulf cyning hæfde,
& hie wæron Hloþwiges suna, se Hloþwig was þæs aldan Carles
sunu, se Carl was Pippenes sunu.
 885.28. & þy ilcan geare forþferde se goda papa Marinus, se
gefreode Ongelcynnes scole be ælfredes bene West Seaxna cyninges, & he
sende him micla gifa, & þære rode dæl þe Crist on þrowude.
 885.31. & þy ilcan geare se here on East Englum bræc
friþ wiþ ælfred cyning.
 886.1. Her for se here eft west þe ær east gelende, & þa
up on Sigene, & þær winter setl namon.
 886.2. Þy ilcan geare gesette ælfred cyning Lundenburg, &
him all Angelcyn to cirde, þæt buton Deniscra monna hæftniede was,
& hie þa befæste þa burg æþerede aldormen to haldonne.
 887.1. Her for se here up þurh þa brycge æt Paris, &
þa up andlang Sigene oþ Mæterne, oþ Cariei; & þa sæton þara
& innan Ionan tu winter on þam twam stedum;
 887.3. & þy ilcan geare forþferde Karl Francna cyning,
& Earnulf his broþur sunu hine <foreign>vi</foreign> wicum ær he forþferde berædde
æt þam rice, & þa wearþ þæt rice todæled on <foreign>v</foreign> & <foreign>v</foreign>
kyningas to gehalgode.
 887.7. Þæt wæs þeah mid Earnulfes geþafunge, & hi
cuædon þæt hie þæt to his honda healdan sceoldon. forþæm hira
nan næs on fædren healfe to geboren. buton him anum.
 887.10. Earnulf þa wunode on þæm londe be eastan Rin, &
Roþulf þa feng to þæm middelrice, & Oda to þæm westdæle,
& Beorngar & Wiþa to Longbeardna londe, & to þæm londum on
þa healfe muntes, & þæt heoldun mid micelre unsibbe, & tu folc
gefeoht gefuhton, & þæt lond oft & gelome forhergodon, &
æghwæþer oþerne oftrædlice utdræfde;
 887.16. & þy ilcan geare þe se here for forþ up ofer þa
brycge æt Paris.
 887.17. Æþelhelm aldormon lædde Wesseaxna ælmessan &
ælfredes cyninges to Rome.
 888.1. Her lædde Beocca aldormon Wesseaxna ælmessan &
ælfredes cyninges to Rome. & æþelswiþ cuen, sio wæs
ælfredes sweostor cyninges, forþferde, & hire lic liþ æt Pafian;
& þy ilcan geare æþelred ercebiscep & æþelwold aldormon.
forþferdon on anum monþe.
 889.1. On þissum geare næs nan færeld to Rome, buton tuegen
hleaperas ælfred cyning sende mid gewritum.
 890.1. Her lædde Beornhelm abbod West Seaxna ælmessan to Rome
& ælfredes cyninges; & Godrum se norþerna cyning forþferde,
þæs fulluht nama wæs æþelstan, se wæs ælfredes cyninges
godsunu, & he bude on East Englum, & þæt lond ærest gesæt;
 890.5. & þy ilcan geare for se here of Sigene to Sant Laudan,
þæt is butueoh Brettum & Francum, & Brettas him wiþ gefuhton,
& hæfdon sige, & hie bedrifon ut on ane ea, & monige adrencton.
 890.9. Her wæs Plegemund gecoron of Gode & of eallen his
halechen.
 891.1. Her for se here east. & Earnulf cyning gefeaht wið
ðæm ræde here ær þa scipu cuomon, mid East Francum, & Seaxum,
& Bægerum. & hine gefliemde;
 891.3. & þrie Scottas comon to ælfrede cyninge, on anum
bate butan ælcum gereþrum of Hibernia, þonon hi hi bestælon forþon
þe hi woldon for Godes lufan on elþiodignesse beon, hi ne rohton hwær.
 891.7. Se bat wæs geworht of þriddan healfre hyde þe hi on
foron, & hi namon mid him þæt hi hæfdun to seofon nihtum mete;
& þa comon hie ymb <foreign>vii</foreign> niht to londe on Cornwalum. & foron þa
sona to ælfrede cyninge;
 891.10. Þus hie wæron genemnde, Dubslane & Maccbethu.
& Maelinmun. & Swifneh se betsta lareow þe on Scottum wæs gefor.
 892.1. & þy ilcan geare ofer Eastron. ymbe gang dagas
oþþe ær, æteowde se steorra þe mon on boclæden hæt cometa,
 892.3. Same men cweþaþ on Englisc þæt hit sie feaxede
steorra. forþæm þær stent lang leoma of, hwilum on ane healfe hwilum
on ælce healfe:
 893.1. Her on þysum geare for se micla here. þe we gefyrn ymbe
spræcon, eft of þæm eastrice westweard to Bunnan. & þær wurdon
gescipode, swa þæt hie asettan him on anne siþ ofer mid horsum mid
ealle, & þa comon up on Limene muþan. mid <foreign>ccl</foreign> hunde scipa.
 893.5. Se muþa is on easte weardre Cent. æt þæs miclan
wuda eastende þe we Andred hatað; se wudu is eastlang & westlang
hundtwelftiges mila lang oþþe lengra, & þritiges mila brad; seo ea
þe we ær ymbe spræcon lið ut of þæm wealda;
 893.9. On þa ea hi tugon up hiora scipu oþ þone weald <foreign>iiii</foreign>
mila fram þæm muþan uteweardum. & þær abræcon an geweorc.
inne on þæm fæstenne sæton feawa cirlisce men on, & wæs
samworht.
 893.14. Þa sona æfter þæm com Hæsten mid <foreign>lxxx</foreign> scipa
up on Temese muðan, & worhte him geweorc æt Middeltune, & se
oþer here æt Apuldre.
 894.1. On þys geare, þæt wæs ymb twelf monað þæs
þe hie on þæm eastrice geweorc geworht hæfdon, Norþhymbre &
East Engle hæfdon ælfrede cyninge aþas geseald, & East Engle
foregisla <foreign>vi</foreign> & þeh ofer þa treowa, swa oft swa þa oþre hergas mid
ealle herige utforon, þonne foron hie, oþþe mid, oþþe on heora healfe
on.
 894.6. Þa gegaderade ælfred cyning his fierd, & for
þæt he gewicode betwuh þæm twam hergum. þær þær he niehst
rymet hæfde for wudufæstenne ond for wæterfæstenne swa þæt he
mehte ægþerne geræcan gif hie ænigne feld secan wolden;
 894.11. Þa foron hie siþþan æfter þæm wealda hloþum
& floc radum. bi swa hwaþerre efes swa hit þonne fierdleas wæs.
& him mon eac mid oþrum floccum sohte mæstra daga ælce, oþþe
on/ dæg oþþe on niht. ge of þære fierde, ge eac of þæm
burgum;
 894.15. Hæfde se cyning his fierd on tu tonumen, swa þæt
hie wæron simle healfe æt ham, healfe ute, butan þæm monnum þe
þa burga healdan scolden.
 894.17. Ne com se here oftor eall ute of þæm setum þonne
tuwwa. oþre siþe þa hie ærest to londe comon, ær sio fierd gesamnod
wære, oþre siþe þa hie of þæm setum faran woldon;
 894.20. Þa hie gefengon micle herehyð, & þa woldon ferian
norþweardes ofer Temese in on East Seaxe ongean þa scipu.
 894.22. Þa forrad sio fierd hie foran, & him wið gefeaht
æt Fearnhamme, & þone here gefliemde, & þa herehyþa ahreddon,
& hie flugon ofer Temese buton ælcum forda þa up be Colne on anne
iggað.
 894.26. Þa besæt sio fierd hie þær utan þa hwile þe
hie þær lengest mete hæfdon.
 894.27. Ac hie hæfdon þa heora stemn gesetenne, & hiora
mete genotudne, & wæs se cyng þa þiderweardes on fære. mid
þære scire þe mid him fierdedon;
 894.30. Þa he þa wæs þiderweardes, & sio oþeru fierd
wæs hamweardes, & ða Deniscan sæton þær behindan, forþæm
hiora cyning wæs gewundod on þæm gefeohte, þæt hi hine ne mehton
ferian;
 894.34. Þa gegaderedon þa þe in Norþhymbrum bugeað, &
on East Englum, sum hund scipa, & foron suð ymbutan, & sum feowertig
scipa norþ ymbutan, & ymbsæton an geweorc on Defna scire be þære
norþ sæ;
 894.37. & þa þe suð ymbutan foron. ymb sæton
Exancester.
 894.38. Þa se cyng þæt hierde, þa wende he hine west wið
Exanceastres mid ealre þære fierde, buton swiþe gewaldenum dæle
easteweardes þæs folces.
 894.41. Þa foron forð oþþe hie comon to Lundenbyrg, &
þa mid þæm burgwarum & þæm fultume þe him westan com, foron
east to Beamfleote;
 894.43. Wæs Hæsten þa þær cumen mid his herge, þe
ær æt Middeltune sæt. & eac se micla here wæs þa þær
tocumen, þe ær on Limene muþan sæt æt Apuldre;
 894.46. Hæfde Hæsten ær geworht þæt geweorc æt
Beamfleote, & wæs þa utafaren on hergaþ, & wæs se micla here
æt ham;
 894.48. Þa foron hie to & gefliemdon þone here, &
þæt geweorc abræcon, & genamon eal þæt þær binnan wæs,
ge on feo. ge on wifum, ge eac on bearnum, & brohton eall in to
Lundenbyrig, & þa scipu eall oðþe tobræcon, oþþe
forbærndon, oþþe to Lundenbyrig brohton oþþe to Hrofesceastre.
 894.52. & Hæstenes wif & his suna twegen mon brohte to
þæm cyninge, & he hi him eft ageaf, forþæm þe hiora wæs
oþer his godsunu, oþer æðeredes ealdormonnes;
 894.55. Hæfdon hi hiora onfangen ær Hæsten to Beamfleote
come, & he him hæfde geseald gislas & aðas, & se cyng him eac
wel feoh sealde, & eac swa þa he þone cniht agef & þæt wif.
 894.58. Ac sona swa hie to Bleam fleote comon, & þæt
geweorc geworht wæs. swa hergode he on his rice þone ilcan ende þe
æþered his cumpæder healdan sceolde, & eft oþre siþe he wæs
on hergað gelend on þæt ilce rice þa þa mon his geweorc abræc.
 894.62. Þa se cyning hine þa west wende mid þære fierde
wið Exancestres. swa ic ær sæde, & se here þa burg beseten
hæfde;
 894.64. Þa he þær togefaren wæs, þa eodon hie to hiora
scipum.
 894.66. Þa he þa wið þone here þær wæst abisgod
wæs, & þa hergas wæron þa gegaderode begen to Sceobyrig on East
Seaxum, & þær geweorc worhtun.
 894.68. Foron begen ætgædere up be Temese, & him com
micel eaca to. ægþer ge of East Englum, ge of Norþhymbrum.
 894.70. Foron þa up be Temese oþþæt hie gedydon æt
Sæferne, þa up be Sæferne.
 894.71. Þa gegaderode æþered ealdormon, & æþelm
ealdorman. & æþelnoþ ealdorman, & þa cinges þegnas þe þa
æt ham æt þæm geweorcum wæron, of ælcre byrig be eastan
Pedredan, ge be westan Sealwuda ge be eastan, ge eac be norþan Temese, &
be westan Sæfern, ge eac sum dæl þæs Norð Weal cynnes.
 894.77. Þa hie þa ealle gegaderode wæron, þa offoron hie
þone here hindan æt Buttingtune. on Sæferne staþe, & hine
þær utan besæton on ælce healfe, on anum fæstenne.
 894.80. Þa hie ða fela wucena sæton on twa healfe þære
e, & se cyng wæs west on Defnum wiþ þone sciphere, þa wæron hie
mid metelieste gewægde, & hæfdon miclne dæl þara horsa freten.
& þa oþre wæron hungre acwolen.
 894.83. Þa eodon hie ut to ðæm monnum þe on easthealfe
þære e wicodon, & him wiþ gefuhton, & þa Cristnan hæfdon
sige;
 894.85. & þær wearð Ordheh cyninges þegn ofslægen,
& eac monige oþre cyninges þegnas, & þara Deniscra þær
wearð swiþe mycel wæl geslegen, & se dæl þe þær aweg com
wurdon on fleame generede.
 894.89. Þa hie on East Seaxe comon to hiora geweorce. & to
hiora scipum. þa gegaderade sio laf eft of East Englum, & of
Norðhymbrum. micelne here onforan winter. & befæston hira wif, &
hira scipu, & hira feoh on East Englum, & foron anstreces dæges
& nihtes, þæt hie gedydon on anre westre ceastre on Wirhealum, seo is
Legaceaster gehaten;
 894.95. Þa ne mehte seo fird hie na hindan offaran, ær hie
wæron inne on þæm geweorce;
 894.96. Besæton þeah þæt geweorc utan sume twegen dagas,
& genamon ceapes eall þæt þær buton wæs, & þa men
ofslogon þe hie foran forridan mehton butan geweorce, & þæt corn
eall forbærndon, & mid hira horsum fretton on ælcre efenehðe.
 894.100. & þæt wæs ymb twelf monað þæs þe hie
ær hider ofer sæ comon.
 895.1. Ond þa sona æfter þæm on ðys gere for se here of
Wirheale in on Norð Wealas. forþæm hie ðær sittan ne mehton;
þæt wæs forðy þe hie wæron benumene ægðer ge þæs
ceapes, ge þæs cornes, ðe hie gehergod hæfdon;
 895.4. Þa hie ða eft ut of Norð Wealum wendon mid þære
herehyðe þe hie ðær genumen hæfdon, þa foron hie ofer
Norðhymbra lond & East Engla, swa swa sio fird hie geræcan ne mehte,
oþþæt hie comon on East Seaxna lond easteweard, on an igland þæt is
ute on þære sæ, þæt is Meres ig haten.
 895.10. & þa se here eft hamweard wende. þe Exanceaster
beseten hæfde, þa hergodon hie up on Suð Seaxum neah Cisseceastre, &
þa burgware hie gefliemdon, & hira monig hund ofslogon, & hira scipu
sumu genamon.
 895.14. Ða þy ylcan gere onforan winter þa Deniscan þe on
Meres ige sæton. tugon hira scipu up on Temese, & þa up on Lygan;
þæt wæs ymb twa ger þæs þe hie hider ofer sæ comon.
 896.1. On þy ylcan gere worhte se foresprecena here geweorc be
Lygan <foreign>xx</foreign> mila bufan Lundenbyrig.
 896.2. Þa þæs on sumera foron micel dæl þara burgwara,
& eac swa oþres folces, þæt hie gedydon æt þara Deniscana
geweorce, & þær wurdon gefliemde, & sume feower cyninges þegnas
ofslægene.
 896.6. Þa þæs on hærfæste þa wicode se cyng on
neaweste þare byrig, þa hwile þe hie hira corn gerypon, þæt þa
Deniscan him ne mehton þæs ripes forwiernan.
 896.8. Þa sume dæge rad se cyng up be þære eæ, &
gehawade hwær mon mehte þa ea forwyrcan, þæt hie ne mehton þa scipu
ut brengan.
 896.11. & hie ða swa dydon. worhton ða tu geweorc. on twa
healfe þære eas.
 896.12. Þa hie ða þæt geweorc furþum ongunnen hæfdon,
& þær to gewicod hæfdon. þa onget se here þæt hie ne mehton
þa scypu ut brengan;
 896.14. Þa forleton hie hie, & eodon ofer land þæt hie
gedydon æt Cwatbrycge be Sæfern, & þær gewerc worhton.
 896.16. Þa rad seo fird west æfter þæm herige, & þa
men of Lundenbyrig gefetedon þa scipu, & þa ealle þe hie alædan ne
mehton tobræcon, & þa þe þær stælwyrðe wæron binnan
Lundenbyrig gebrohton;
 896.19. & þa Deniscan hæfdon hira wif befæst innan East
Engle ær hie ut of þæm geweorce foron;
 896.21. Þa sæton hie þone winter æt Cwatbrycge.
 896.22. Þæt wæs ymb þreo ger þæs þe hie on Limene
muðan comon hider ofer sæ.
 897.1. Ða þæs on sumera on ðysum gere tofor se here, sum
on East Engle, sum on Norðhymbre, & þa þe feohlease wæron him
þær scipu begeton, & suð ofer sæ foron to Sigene.
 897.5. Næfde se here, Godes þonces. Angelcyn ealles for
swiðe gebrocod;
 897.6. Ac hie wæron micle swiþor gebrocede on þæm þrim
gearum mid ceapes cwilde & monna, ealles swiþost mid þæm þæt
manige þara selestena cynges þena þe þær on londe wæron
forðferdon on þæm þrim gearum;
 897.10. Þara wæs sum Swiðulf biscop on Hrofesceastre, &
Ceolmund ealdormon on Cent, & Beorhtulf ealdormon on East Seaxum, &
Wulfred ealdormon on Hamtunscire, & Ealhheard biscop æt Dorceceastre,
& Eadulf cynges þegn on Suð SEaxum, & Beornulf wicgefera on
Winteceastre, & Ecgulf cynges horsþegn, & manige eac him þeh ic
ða geðungnestan nemde.
 897.17. Þy ilcan geare drehton þa hergas on East Englum &
on Norðhymbrum West Seaxna lond swiðe be þæm suðstæðe mid
stælhergum, ealra swiþust mid ðæm æscum þe hie fela geara ær
timbredon.
 897.20. Þa het ælfred cyng timbran lang scipu ongen ða
æscas; þa wæron fulneah tu swa lange swa þa oðru. sume hæfdon
<foreign>lx</foreign> ara. sume ma.
 897.22. Þa wæron ægðer ge swiftran ge unwealtran, ge eac
hieran þonne þa oðru. næron nawðer ne on Fresisc gescæpene ne on
Denisc, bute swa him selfum ðuhte þæt hie nytwyrðoste beon meahten.
 897.26. Þa æt sumum cirre þæs ilcan geares comon þær
sex scipu to Wiht, & þær mycel yfel gedydon, ægðer ge on Defenum
ge welhwær be ðæm sæ riman.
 897.28. Þa het se cyng faran mid nigonum to þara niwena scipa,
& forforon him þone muðan foran on utermere;
 897.30. Þa foron hie mid þrim scipum ut ongen hie, & þreo
stodon æt ufeweardum þæm muðan on drygum, wæron þa men uppe on
londe of agane, þa gefengon hie þara þreora scipa tu æt ðæm
muðan uteweardum, & þa men ofslogon, & þæt an oðwand;
 897.34. On þæm wæron eac þa men ofslægene buton
fifum.
 897.35. Þa comon forðy on weg ðe ðara oþerra scipu
asæton, þa wurdon eac swiðe uneðelice aseten.
 897.37. Þreo asæton on ða healfe þæs deopes ðe ða
Deniscan scipu aseten wæron, & þa oðru eall on oþre healfe,
þæt hira ne mehte nan to oðrum.
 897.39. Ac ða þæt wæter wæs ahebbad fela furlanga from
þæm scipu. þa eodan ða Deniscan from þæm þrim scipum to
þæm oðrum þrim þe on hira healfe beebbade wæron, & hie þa
þær gefuhton.
 897.42. Þær wearð ofslægen Lucumon cynges gerefa. &
Wulfheard Friesa. & æbbe Friesa, & æðelhere Friesa, &
æðelferð cynges geneat, & ealra monna Fresiscra & Engliscra
<foreign>lxii</foreign> & þara Deniscena <foreign>cxx</foreign> þa com þæm Deniscum scipum þeh
ær flod to, ær þa Cristnan mehten hira utascufan, & hie forðy ut
oðreowon;
 897.48. Þa wæron hie to þæm gesargode. þæt hie ne
mehton Suð Seaxna lond utan berowan, ac hira þær tu sæ on lond
wearp.
 897.50. & þa men mon lædde to Winteceastre to þæm
cynge, & he hie ðær ahon het.
 897.51. & þa men comon on East Engle. þe on þæm anum
scipe wæron. swiðe forwundode.
 897.53. Þy ilcan sumera forwearð nolæs þonne <foreign>xx</foreign> scipa
mid monnum mid ealle. be þam suð riman.
 897.54. Þy ilcan gere forðferde Wulfric cynges horsðegn, se
wæs eac Wealh gefera.
 898.1. Her on þysum gere gefor æðelm Wiltunscire ealdormon,
nigon nihtum ær middum sumere.
 898.2. & her forðferde Heahstan, se wæs on Lundenne
biscop.
 901.1. Her gefor ælfred Aþulfing, syx nihtum ær ealra
haligra mæssan; Se wæs cyning ofer eall Ongelcyn butan ðæm dæle
þe under Dena onwalde wæs, & he heold þæt rice. oþrum healfum
læs þe <foreign>xxx</foreign> wintra. & þa feng Eadweard his sunu to rice.
 901.6. Þa gerad æðelwald his fædran sunu. þone ham
æt Winburnan, & æt Tweoxn eam butan ðæs cyninges leafe & his
witena.
 901.8. Þa rad se cyning mid firde ðæt he gewicode æt
Baddan byrig wið Winburnan, & æðelwald sæt binnan þæm ham
mid þæm monnum þe him to gebugon, & hæfde ealle þa geatu
forworht in to him, & sæde þæt he wolde oðer oððe þær
libban oððe þær licgan.
 901.12. Þa under þæm þa bestæl he hine on niht on weg,
& gesohte þone here on Norðhymbrum, & se cyng het ridan æfter,
& þa ne mehte hine mon ofridan;
 901.15. Þa berad mon þæt wif þæt he hæfde ær
genumen butan cynges leafe & ofer þara biscopa gebod, forðon ðe heo
wæs ær to nunnan gehalgod.
 901.17. & on þys ilcan gere forðferde æþered. wæs
on Defenum ealdormon, feower wucum ær ælfred cyning.
 903.1. Her gefor Aþulf ealdormon Ealhswiðe broðor &
Uirgilius abbud of Scottum. & Grimbald mæssepreost. <foreign>viii idus Iulii</foreign>.
 904.1. Her com æðelwald hider ofer sæ mid þæm flotan
þe he mid wæs on East Sexe.
 905.1. Her aspon æðelwald þone here on East Englum to
unfriðe, þæt hie hergodon ofer Mercnaland oð hie comon to Crecca
gelade, & foron þær ofer Temese, & namon ægðer ge on Bradene
ge ðær ymbutan eall þæt hie gehentan mehton, & wendan ða eft
hamweard;
 905.5. Þa for Eadweard cyning æfter, swa he raðost mehte his
fird gegadrian, & oferhergade eall hira land betwuh dicum & Wusan. eall
oð ða fennas norð;
 905.8. Þa he ða eft þonan utfaran wolde, þa het he beodan
ofer ealle þa fird þæt hie foron ealle ut ætsomne.
 905.10. Þa ætsæton ða Centiscan þær beæftan ofer
his bebod, & seofon ærendracan he him hæfde to asend.
 905.11. Þa befor se here hie ðær, & hie ðær
gefuhton, & þær wearð Sigulf ealdormon ofslægen, & Sigelm
ealdormon, & Eadwold cynges ðegen, & Cenulf abbod, & Sigebreht
Sigulfes sunu, & Eadwald Accan sunu, & monige eac him, þeh ic ða
geðungnestan nemde.
 905.16. & on ðara Deniscena healfe wearð ofslægen Eohric
hira cyng, & æðelwald æðeling ðe hine to þæm unfriðe
gespon, & Byrhtsige Beornoðes sunu æðelinges. & Ysopa hold,
& Oscytel hold, & swiðe monige eac him, þe we nu genemnan ne
magon;
 905.20. & þær wæs on gehwæðre hond micel wæl
geslægen, & þara Deniscena þær wearð ma ofslægen, þeh hie
wælstowe gewald ahton.
 905.24. & Ealhswið gefor þy ilcan geare.
 906.1. Her on þys geare gefor ælfred, wæs æt Baðum
gerefa.
 906.1. & on þæm ilcan gere mon fæstnode þone frið
æt Yttinga forda, swa swa Eadweard cyng gerædde, ægðer wið East
Engle ge wið Norðhymbre.
 909.1. Her gefor Denulf, se wæs on Winteceastre biscop;
 909.1. Her feng Friðestan to biscopdome on Winteceastre, &
Asser biscop gefor æfter ðæm, se wæs æt Scireburnan biscop.
 910.3. & þy ilcan gere sende Eadweard cyng firde ægðer
ge of West Seaxum ge of Mercum, & heo gehergade swiðe micel on þæm
norðhere, ægðer ge on mannum ge on gehwelces cynnes yrfe, & manega
men ofslogon þara Deniscena. & þær wæron fif wucan inne.
 911.1. Her bræc se here on Norðhymbrum þone frið, &
forsawon ælc frið þe Eadweard cyng & his witan him budon. &
hergodon ofer Mercna lond;
 911.3. & se cyng hæfde gegadrod sum hund scipa. & wæs
þa on Cent, & þa scipu foran be suðan east andlang sæ togenes
him.
 911.5. Þa wende se here þæt his fultumes se mæsta dæl
wære on þæm scipum, & þæt hie mehten faran unbefohtene
þær þær hie wolden.
 911.8. Þa geascade se cyng þæt þæt hie ut on hergað
foron, þa sende he his fird ægðer ge of West Seaxum ge of Mercum, &
hie offoron ðone here hindan, þa he hamweard wæs, & him þa wiþ
gefuhton, & þone here gefliemdon, & his fela þusenda ofslogon,
& þær wæs Ecwils cyng ofslægen.
 912.1. Her gefor æðered ealdormon on Mercum; & Eadweard
cyng feng to Lundenbyrg & to Oxnaforda, & to ðæm landum eallum
þe þær to hierdon.
 913.1. Her on þys geare ymb Martines mæssan het Eadweard
cyning atimbran þa norðran burg æt Heorotforda betweox Memeran &
Beneficcan & Lygean;
 913.3. & þa æfter þam þæs on sumera. betweox
gangdagum & middum sumera, þa for Eadweard cyning mid sumum his fultume
on East Seaxe to Mældune. & wicode þær þa hwile þe man þa
burg worhte & getimbrede æt Witham;
 913.7. & him beag god dæl þæs folces to þe ær
under Deniscra manna anwalde wæron, & sum his fultum worhte þa burg
þa hwile æt Heorotforda on suþhealfe Lygean.
 917.1. Her on þys gere rad se here ut ofer Eastron of Hamtune,
& of Ligeraceastre. & bræcon þone friþ. & slogon monige men
æt Hocneratune, & þær onbutan;
 917.3. & þa swiðe raþe æfter þæm, swa þa oþre
ham comon, þa fundon hie oþre flocrade, þæt rad ut wið Lygtunes,
& þa wurdon þa landleode his ware, & him wiþ gefuhton, &
gebrohton hie on fullum fleame, & ahreddon eall þæt hie genumen
hæfdon, & eac hira horsa & hira wæpna micelne dæl:
 918.1. Her on þysum geare com micel sciphere hider ofer suþan
of Lidwiccum, & twegen eorlas mid, Ohtor & Hroald, & foron west
onbutan þæt hie gedydon innan Sæferne muþan, & hergodon on Norþ
Wealas æghwær be þam sæ, þær hie þonne onhagode;
 918.5. & gefengon Cameleac biscop on Ircinga felda, &
læddon hine mid him to scipum, & þa aliesde Eadweard cyning hine eft
mid <foreign>xl</foreign> pundum.
 918.7. Þa æfter þam for se here eall up, & wolde faran
þa giet on hergaþ wið Ircingafeldes; þa gemetton þa men hie of
Hereforda & of Gleaweceastre. & of þam niehstum burgum, & him
wið gefuhton, & hie gefliemdon;
 918.11. & ofslogon þone eorl Hroald & þæs oþres
eorles broþor Ohteres, & micel þæs heres. & bedrifon hie on anne
pearruc, & besæton hie þær utan, oþþe hie him sealdon gislas,
þæt hie of Eadweardes cyninges anwalde afaran woldon;
 918.15. & se cyng hæfde funden þæt him mon sæt wiþ
on suþhealfe Sæfernmuþan, westan from Wealum, east oþ Afenemuþan,
þæt hie ne dorston þæt land nawer gesecan on þa healfe;
 918.18. Þa bestælon hie hie þeah nihtes upp æt sumum twam
cirron, æt oþrum cierre be eastan Wæced, & æt oþrum cierre
æt Portlocan;
 918.21. Þa slog hie mon æt ægþrum cirre, þæt hira
feawa on weg comon, buton þa ane þe þær ut ætswummon to þam
scipum, & þa sæton hie ute on þam iglande æt Bradan Relice, oþ
þone first þe hie wurdon swiþe metelease, & monige men hungre
acwælon, forþon hie ne meahton nanne mete geræcan;
 918.26. Foran þa þonan to Deomodum, & þa ut to Irlande.
& þis wæs on hærfest;
 918.27. & þa æfter þam on þam ilcan gere foran to
Martines mæssan, ða for Eadweard cyning to Buccingahamme mid his firde,
& sæt þær feower wucan, & geworhte þa burga buta on
ægþere healfe eas ær he þonon fore;
 918.31. & þurcytel eorl hine gesohte him to hlaforde, &
þa holdas ealle, & þa ieldstan men eallemæste ðe to Bedanforda
hierdon, & eac monige þara þe to Hamtune hierdon.
 919.1. Her on þys gere Eadweard cyng for mid fierde to Bedanforda
foran to Martines mæssan, & beget þa burg, & him cirdon to mæst
ealle þa burgware þe hie ær budon, & he sæt þær feower
wucan, & het atimbran þa burg on suþ healfe þære eas ær he
þonan fore:
 920.1. Her on þys gere foran to middum sumera for Eadweard cyning
to Mældune, & getimbrede þa burg & gestaðolode ær he þonon
fore;
 920.3. & þy ilcan geare for þurcytel eorl ofer sæ on
Froncland. mid þam mannum þe him gelæstan woldon. mid Eadweardes cynges
friþe & fultume.
 921.1. Her on þysum gere foran to Eastron Eadweard cyning het
gefaran þa burg æt Tofeceastre. & hie getimbran;
 921.3. & þa eft æfter þam on þam ilcan geare to
gangdagum he het atimbran þa burg æt Wiginga mere;
 921.5. Þy ilcan sumera betwix hlafmæssan & middum sumera
se here bræc þone friþ of Hamtune, & of Ligeraceastre, & þonan
norþan, & foron to Tofeceastre, & fuhton on þa burg ealne dæg,
& þohton þæt hie hie sceolden abrecen;
 921.8. Ac hie þeah awerede þæt folc þe þær binnan
wæs oþ him mara fultum tocom, & hie forleton þa þa burg, &
foron aweg;
 921.10. & þa eft swiðe raþe æfter þam hie foron eft
ut mid stælherge nihtes, & comon on ungearwe men, & genomon unlytel,
ægþer ge on mannum, ge on ierfe. betweox Byrnewuda & æglesbyrig.
 921.15. Þy ilcan siþe for se here of Huntandune, & of East
Englum, & worhton þæt geweorc æt Tæmeseforda, & hit budon
& bytledon, & forleton þæt oþer æt Huntandune, & þohton
þæt hie sceoldon þanon of mid gewinne & mid unfriðe eft þæs
landes mare geræcan;
 921.19. & foran þæt hie gedydon æt Bedanforda, &
þa foran þa men ut ongean þe þær binnan wæron, & him wiþ
gefuhton, & hie gefliemdon, & hira godne dæl ofslogon.
 921.23. Þa eft æfter þam þa giet gegadorode micel here
hine of East Englum & of Mercnalande, & foran to þære byrig æt
Wigingamere, & ymbsæton hie utan, & fuhton lange on dæg on, &
namon þone ceap onbutan; & þa men aweredon þeah þa burg þe
þær binnan wæron, & þa forleton hie þa burg & foron aweg.
 921.29. Þa æfter þam þæs ilcan sumeres gegadorode micel
folc hit on Eadweardes cynges anwalde. of þam niehstum burgum, þe hit ða
gefaran mehte, & foron to Tæmeseforda. & besæton ða burg. &
fuhton ðær on oð hi hie abræcon, & ofslogon þone cyning, &
Toglos eorl, & Mannan eorl his sunu, & his broþor, & ealle þa
þe þær binnan wæron, & hie wergan woldon, & namon þa oþre
& eal þæt þær binnan wæs.
 921.36. Þa æfter þam þæs forhraþe gegadorode micel
folc hit on hærfest, ægþer ge of Cent, ge of Suþrigum, ge of East
Seaxum, ge æghwonan of þam nihstum burgum, & foron to Colneceastre,
& ymbsæton þa burg, & þær on fuhton oþ hie þa geeodon,
& þæt folc eall ofslogon, & genamon eal þæt þær binnan
wæs, buton þam mannum þe þær oþflugon ofer þone weall.
 921.43. Þa æfter þam þa giet þæs ilcan hærfestes
gegadorode micel here hine of East Englum. ægþer ge þæs landheres ge
þara wicinga þe hie him to fultume aspanen hæfdon, & þohton
þæt hie sceoldon gewrecan hira teonun, & foron to Mældune, &
ymbsæton þa burg, & fuhton þær on, oþ þam burgwarum com mara
fultum to utan to helpe, & forlet se here þa burg, & for fram;
 921.49. & þa foron þa men æfter ut of þære byrig,
& eac þa þe him utan comon to fultume, & gefliemdon þone here
& ofslogon hira monig hund, ægþer ge æscmanna ge oþerra.
 921.53. Þa þæs forhraþe þæs ilcan hærfestes for
Eadweard cyning mid West Sexna fierde to Passanhamme, & sæt þær
þa hwile þe mon worhte þa burg æt Tofeceastre mid stanwealle, &
him cirde to þurferþ eorl, & þa holdas, & eal se here þe to
Hamtune hierde norþ oþ Weolud, & sohton hine him to hlaforde & to
mundboran;
 921.58. & þa se firdstemn for ham, þa for oþer ut, &
gefor þa burg æt Huntandune, & hie gebette & geedneowade þær
heo ær tobrocen wæs, be Eadweardes cyninges hæse, & þæt folc
eal þæt þær to lafe wæs þara landleoda beag to Eadwearde
cyninge, & sohton his friþ & his mundbyrde.
 921.64. Þa giet æfter þam þæs ilcan geres foran to
Martines mæssan for Eadweard cyning mid West Sexna fierde to Colneceastre,
& gebette þa burg & geedneowade þær heo ær tobrocen wæs,
& him cirde micel folc to, ægþer ge on East Englum, ge on East Seaxum,
þe ær under Dena anwalde wæs;
 921.69. & eal se here on East Englum him swor annesse, þæt
hie eal þæt woldon þæt he wolde, & eall þæt friþian woldon
þæt se cyng friþian wolde, ægþer ge on sæ, ge on lande;
 921.72. & se here þe to Grantanbrycge hierde hine geces
synderlice him to hlaforde & to mundboran, & þæt fæstnodon mid
aþum. swa swa he hit þa ared.
 922.1. Her on ðysum gere betweox gangdagum & middan sumera
for Eadweard cyng mid firde to Steanforda. & het gewyrcan ða burg on
suðhealfe ðære eas, & ðæt folc eal ðe to ðære
norþerran byrig hierde. him beah to, & sohtan hine him to hlaforde.
 922.5. & þa on þæm setle ðe he þær sæt, þa
ge for æþelflæd his swystar æt Tameworþige <foreign>xii</foreign> nihtum ær
middum sumera;
 922.7. & þa gerad he þa burg æt Tame worþige, &
him cierde to eall se þeodscype on Myrcnalande þe Æþelflæde ær
underþeoded wæs;
 922.9. & þa cyningas on Norþ Wealum, Howel, & Cledauc,
& Ieoþwel, & eall Norþ Weallcyn hine sohton him to hlaforde.
 922.11. Þa for he þonan to Snotingaham & gefor þa burg,
& het hie gebetan & gesettan, ægþer ge mid Engliscum mannum, ge
mid Deniscum;
 922.14. & him cierde eall þæt folc to þe on Mercnalande
geseten wæs, ægþer ge Denisc ge Englisce.
 923.1. Her on þysum geare for Eadweard cyning mid fierde on ufan
hærfest to þelwæle, & het gewyrcan þa burg, & gesettan, &
gemannian; & het oþre fierd eac of Miercna þeode þa hwile þe he
þær sæt gefaran Mameceaster on Norþhymbrum, & hie gebetan &
gemannian.
 923.6. Her forþferde Plegemund arcebisceop.
 924.1. Her on þysum gere foran to middum sumera for Eadweard
cyning mid fierde to Snotingaham, & het gewyrcan þa burg on suþhealfe
þære eas, ongean þa oþre, & þa brycge ofer Treontan betwix þam
twam burgum;
 924.4. & for þa þonan on Peaclond to Badecan wiellon, &
het gewyrcan ane burg þær on neaweste, & gemannian;
 924.6. & hine geces þa to fæder & to hlaforde Scotta
cyning & eall Scotta þeod; & Rægnald, & Eadulfes suna, &
ealle þa þe on Norþhymbrum bugeaþ, ægþer ge Englisce, ge Denisce,
ge Norþmen, ge oþre; & eac Stræcled Weala cyning, & ealle
Stræcled Wealas.
 925.1. Her Eadweard cing forþferde, & æþelstan his sunu
feng to rice.
 925.2. & Sancte Dunstan wearð akænned. & Wulfelm feng
to þan arcebiscop rice on Cantuarebyri.
 931.1. Her mon hadode Byrnstan bisceop to Wintanceastre <foreign>iiii
Kalendæ IUNII</foreign>. & he heold þridde healf gear biscepdom.
 932.1. Her forþferde Fryþestan bisceop.
 933.1. Her for æþelstan cyning in on Scotland, ægþer ge
mid landhere, ge mid scyphere, & his micel oferhergade.
 933.3. & Byrnstan biscep forþferde on Wintanceastre. to
<foreign>Omnium Sanctorum</foreign>.
 934.1. Her feng ælfheah biscep to bisceopdome.
 941.1. Her æþelstan cyning forðferde on <foreign>vi Kalendæ
Novembris</foreign>. ymbe <foreign>xli</foreign> wintra butan anre niht þæs þe ælfred cyning
forþferde;
 941.3. & Eadmund æþeling feng to rice. & he wæs
þa <foreign>xviii</foreign> wintre. & æþelstan cyning rixade <foreign>xiiii</foreign> gear & <foreign>x</foreign>
wucan.
 941.5. Þa was Wulfelm arcebiscop on Cantwara.
 942.1. Onfeng Anlafe cyninge æt fulluhte; & þy ylecan
geare ymb tela micel fæc he onfeng Rægenolde cyninge æt bisceopes
handa.
 943.1. Her Eadmund cing Sancta Dunstane Glæstingeberig
arcebisceop betæhte ðær he syððan ærest abbud wearð.
 944.1. Her Eadmund cyning geeode eal Norþhymbra land him to
gewealdan, & aflymde ut twegen cyningas, Anlaf Syhtrices sunu, &
Rægenald Cuðferþes sunu.
 945.1. Her Eadmund cyning oferhergode eal Cumbraland: & hit let
to eal Malculme Scotta cyninge. on þæt gerad þæt he wære his
midwyrhta ægþer ge on sæ ge on lande.
 946.1. Her Eadmund cyning forþferde on Sanctus Agustinus
mæssedæge. & he hæfde rice seofoþe healf gear;
 946.2. & þa feng Eadred æþeling his broþor to rice,
& gerad eal Norþhymbra land him to gewealde. & Scottas him aþas
sealdan, þæt hie woldan eal þæt he wolde.
 951.1. Her forþferde ælfheah Wintanceastres bisceop on Sancte
Gregories mæssedæg.
 955.1. Her forþferde Eadred cining. on Sancte Clementes
mæssedæg on Frome, & he rixsade teoþe healf gear; & þa feng
Eadwig to rice. Eadmundes sunu cinges.
 956.1. & aflæmde Sancte Dunstan ut of lande.
 958.1. Her forðferde Eadwig cyng on <foreign>Kalendæ Octobris</foreign>. &
Eadgar his broðor feng to rice.
 959.1. Her he sænte efter Sancte Dunstane. & gæf him
biscoprice on Wigracæstre, & ðær æfter þæt biscoprice on
Lundene.
 961.1. Her gewat Odo arcebiscop, & Sancte Dunstan feng to
arcebiscoprice/.
 962.1. Her forðferde ælfgar cinges mæg on Defenum, &
his lic rest on Wiltune. & Sigferð cyning hine offeoll, & his lic
ligð æt Wimburnan.
 962.3. & þa on geare wæs swiðe micel mancwealm, & se
micela manbryne wæs on Lundene, & Paules mynster forbarn. & þy
ilcan geare wearð eft gestaþelad,
 962.7. On þys ilcan geare for Aþelmod mæssepreost to Rome,
& þær forðferde <foreign>xviii Kalendæ Septembris</foreign>:
 963.1. Her forðferde Wulfstan diacon on Cilda mæssedæge,
& æfter þon forðferde Gyric mæssepreost:
 963.3. On þys ilcan geare feng Aþelwold abbod to þæm
bisceop rice to Wintanceastre. & hine mon gehalgode <foreign>IN UIGILIA</foreign> Sancti
Andree. wæs sunnan dæg on dæg:
 964.1. Her dræfde Eadgar cyng þa preostas on Ceastre of
Ealdanmynstre, & of Niwanmynstre. & of Ceortes ige. & of
Middeltune. & sette hy mid munecan. & he sette æþelgar abbod to
Niwanmynstre to abbode. & Ordbirht to Ceortes ige. & Cyneweard to
Middeltune.
 971.1. Her forðferde Eadmund æðeling. & his lic lið
æt Rumesige.
 978.1. Her wearð Eadweard cyning ofslegen.
 978.1. On þis ylcan feng æðelred æðeling his broðor
to rice.
 983.1. Her forðferde ælfhere ealdorman.
 984.1. Her forðferde se wellwillenda bisceop Aðelwold, &
seo halgung þæs æfterfilgendan bisceopes ælfheages, se ðe oðran
naman wæs geciged Godwine. wæs <foreign>xiiii kalendæ Novembris</foreign> & he
gesæt þone bisceopstol an þara twegra apostola dæge Simonis &
Iudæ. on Wintanceastre.
 993.1. Her on ðissum geare com Unlaf mid þrim & hund
nigentigon scipum to Stane, & forhergedon þæt on ytan, & for ða
ðanon to Sandwic, & swa ðanon to Gipeswic, & þæt eall
ofereode, & swa to Mældune;
 993.4. & him þær com togeanes Byrhtnoð ealdorman mid his
fyrde, & him wið gefeaht. & hy þone ealdorman þær ofslogon,
& wælstowe geweald ahtan.
 993.7. & him man nam syððan frið wið, & hine nam se
cing syððan to bisceopes handa. ðurh Sirices lare Cantware biscpes, &
ælfeages Wincæstre biscop.
 994.1. Her forðferde Sigeric arcebisceop. & feng ælfric
Wiltunscire bisceop to ðam arcebisceoprice.
 1001.1. Her on þysum geare wæs micel unfrið on Angelcynnes
londe þurh sciphere, & welgehwær hergedon & bærndon, swa
þæt hy upp asetton on ænne siþ þæt hy coman to
æþelingadene.
 1001.4. & þa com þær togeanes Hamtunscir, & him
wið gefuhton. & ðær wearð æþelweard cinges heah gerefa
ofslegen. & Leofric æt Hwitciricean, & Leofwine cinges heahgerefa,
& Wulfhere bisceopes ðegn, & Godwine æt Worðige, ælfsiges
bisceopes sunu. & ealra manna an & hundeahtatig.
 1001.9. & þær wearð þara Denescra micle ma ofslegenra.
þeah ðe hie wælstowe geweald ahtan.
 1001.11. & foran ða þanon west oþ þæt hy coman to
Defenan, & him þær togeanes com Pallig mid þan scipan ðe he
gegaderian mihte, forþam þe he asceacen wæs fram æðelrede cyncge
ofer ealle ða getrywða ðe he him geseald hæfde, & eac se cyng him
wel gegifod hæfde on hamon, & on golde & seolfre.
 1001.16. & forbærndon Tegntun, & eac fela oðra godra
hama þe we genemnan ne cunnan, & heom man syððan þær frið
wiðnam.
 1001.18. & hy foran þa þanon to Exanmuðan, swa þæt
hy asettan him upp on ænne sið oð hy coman to Peonho, & þær
wæs Kilo ðæs cyninges heahgerefa, & Eadsige þæs cynincges
gerefa togeanes him mid ðære fyrde ðe hy gegaderian mihtan, & hy
ðær aflymede wurdon, & ðær wearð fela ofslegenra, & ða
Denescean ahtan wælstowe geweald;
 1001.24. & ðæs on mergen forbærndon þone ham æt
Peonho, & æt Glistune, & eac fela godra hama þe we genemnan na
cunnan, & foran ða eft east ongean oð hy coman to Wiht;
 1001.27. & þæs on mergen forbærndon ðone ham æt
Wealtham. & oðra cotlifa fela. & heom man raþe þæs
wiðþingode. & hy namon frið.
 1005.1. Her ælfricus arcebiscop forðferde.
 1006.1. Her mann halgode ælfehg to arcebiscope.
 1017.1. Her Cnut wearð ge coran to kinge.
 1031.1. Her com Cnut agan to Englalande.
 1031.1. Sona swa he becom to Englalande. he geaf into Cristes
cyrican on Cantwarebyri þa hæfenan on Sandwic. & ealla þa gerihta
þe þær of arisaþ of æiðre healfe ðare hæfene. swa þæt
locwhenne þæt flod byþ ealra hehst & ealra fullost beo an scip
flotigende swa neh þan lande swa hit nyxt mæge. & þar beo an mann
stande on þan scipe & habbe ane taperæx on his hande.
 1040.1. Her Eadsige arcebiscop for to Rome. & Harold king
forðferde:
 1042.1. Her forðferde Harðacnut king.
 1043.1. Her wæs Eaduuard gehalgod to kinge.
 1050.1. Her forðferde Eadsige arcebiscop. & Rodbert feng to
arcebiscoprice/.
 1053.1. Her Goduuine eorl forðferde.
 1066.1. Her forðferde Eaduuard king. & Harold eorl feng to
ðam rice & heold hit <foreign>xl</foreign> wucena. & ænne dæg.
 1066.2. & her com Willelm & gewann ænglaland.
 1066.3. & her on ðison geare barn Cristes cyrican. & her
atiwede cometa <foreign>xiii kalendæ MAI</foreign>.
 1070.1. Her Landfranc se þe wæs abbod an Kadum com to
ænglalande, se efter feawum dagum wearð arcebiscop on Kantwareberig.
 1070.3. He wæs gehaded <foreign>iiii kalendæ Septembris</foreign>, on his
agenum biscopsetle fram eahte biscopum his underðioddum; ða oþre ðe
þær næron þurh ærendrakan & þurh gewrite atiwdon hwi hi
ðær beon ne mihton.
 1070.6. On þam geare THOMAS se wæs gecoran biscop to Eferwic
com to Cantwareberig þæt man hine ðær gehadede efter þan ealdan
gewunan.
 1070.9. Ða ða Landfranc crafede fæstnunge his gehersumnesse
mid aðswerunge. þa forsoc he. & sæde þæt he hit nahte to
donne.
 1070.11. Þa gewraðede hine se arcebiscop Landfranc. &
bebead þam biscopan ðe þar cumene wæran be ðas arcebiscop
Landfrances hæse þa serfise to donde. & eallan þan munecan, þæt
hi scoldan hi unscrydan. & hi be his hæse swa didan.
 1070.14. Swa Thomas to þam timan agean ferde buton bletsunga.
 1070.15. Þa sona æfter þysan belamp þæt se arcebiscop
Landfranc ferde to Rome & Thomas forð mid.
 1070.17. Þa þa hi þyder comon & umbe oþer þing
gesprecon hæfdon umbe þæt hi sprecan woldon. þa angan Thomas his
spæce hu he com to Cantuuarebyri, & hu se arcebiscop axode hyrsumnesse
mid aþswerunge at him. & he hit forsoc.
 1070.21. Þa agann se arcebiscop Landfranc atywian mid openum
gesceade. þæt he mid rihte crafede þas þa he crafede & mid
strangan cwydan þæt ylce gefæstnode toforan þam papan Alexandre.
& toforan eallan þam concilium þe þar gegadered was. & swa ham
foran.
 1070.25. Æfter þysan com Thomas to Cantwarebyri & eal
þæt se arcebiscop at him crafede. eadmedlice gefylde. & syþþan
þa bletsungan underfeng.

END_TEXT
START_TEXT

Chron (CaligA 15)
B17.2.
London, British Library, MS. Cotton Caligula A.XV: Liebermann 1879, 3-8.



 925.1. On þison geare wæs sancte Dunstan geboren.
 925.1. And he leofode LXIII geare and on þam LXIIII geare he
forðferde <foreign>XIIII kalendas Jun</foreign>.
 988.1. Her forðferde sancte Dunstan arcebiscop.
 990.1. Her Siric biscop for to Rome.
 996.1. Her Siric arcebiscop forðferde.
 997.1. Her Ælfric biscop for to Rome.
 1005.1. Her forðferde Ælfric biscop.
 1006.1. Her Ælfeh biscop for to Rome.
 1011.1. Her wæs Cantwarabyrig gewunnan.
 1012.1. Her wæs sancte Ælfeh gemartyrod.
 1016.1. Her forðferde Ægelred kyng.
 1017.1. Her wæs Cnut gecoran to kynge.
 1020.1. Her forðferde Lyfing arcebiscop and Ægelnoð decanus
feng to þan biscoprice.
 1022.1. Her for Ægelnoþ biscop to Rome.
 1023.1. Her wæs sancte Ælfeh gefered of lundene to Cristes
cyrcian.
 1028.1. Her forðferde Ægelwine decanus.
 1035.1. Her forðferde Cnut kyng.
 1038.1. Her forðferde Ægelnoð arcebiscop and Eadsige biscop
feng to biscoprice.
 1040.1. Her Eadsige biscop for to Rome and Harold kyng
forðferde.
 1042.1. Her forðferde Harðacnut kyng.
 1043.1. Her wæs Eaweard gehalgod to kynge.
 1050.1. Her forðferde Eadsige arcebiscop and Rodbert feng to
biscoprice.
 1053.1. Her forðferde Godwine eorl.
 1058.1. Her Benedictus papa sende Stigande þone pallium.
 1061.1. Her forðferde Godwine biscop and Wulfric abbod.
 1066.1. Her forðferde Eadward kyng and her com Willelm.
 1067.1. Her on þison geare barn Cristes cyrce.
 1070.1. On þison geare com Landfranc abbod and hine man halgode
to bisceope to Cristes cyrcian.
 1073.1. Her Landfranc arcebiscop staðolede Cristes cyrican <foreign>V id
Apl</foreign>.
 1076.1. On þison geare man sloh Wælþeof <foreign>II k Jun</foreign>.
 1085.1. On ðisan gære, Landfranc arcebiscop let niman sancte
Eadburgan on Liminge, And bryngan æt sancte Gregor.
 1087.1. On þisan gære forðferde Willelm cing and his sunu
Willelm fing to rice.
 1089.1. On þison gære forðferde Landfranc arcebiscop.
 1094.1. On ðison gære me bletsede Ansealme to biscope <foreign>II n
Decemb</foreign> and on ðisan ilcan gære me scloch Malculm cing.
 1096.1. Her ferde þæt Cristene folc to gewinnene þæt
hæðene.
 1097.1. On þyson gære ferde Anselm to Roma, <foreign>VIII kl Novemb</foreign>.
 1100.1. On þyson gære wearð Willelm cyng ofslagen <foreign>IIII n
Aug</foreign> and Henri his broþer fing to þan rice, and Ansælm ærcebiscop com
fram <foreign>peregrinatione</foreign>.
 1105.1. On þison gære man sceawede sancte Ælfeh and me hine
funde his lichamen eall ansund and þæt geseagen ægðer gehadede and.
 1109.1. Her forþferde Anselm ærcebiscop.
 1130.1. On ðisan gære me halgode Cristes circian <foreign>IIII non
Mai</foreign>.

END_TEXT
START_TEXT

ChronH (Plummer)
B17.4.
London, British Library, MS. Cotton Domitian IX: Plummer 1892-9, 243-5, as H.



 1113.1. Swa þæt hig uneaðe specon mihton, þaræfter
gefor se abbod Petrus on Glowecestre on þone dæg <foreign>xvi kalendas Avg</foreign> &
se king sette Willelm ðarto wæs munuc on ðam ylcon mynstre on ðam
dæg <foreign>iii N Octobris</foreign>.
 1114.1. On ðysum geare wæs se king Henrig on Windeles oran to
ðam midanwintran, & bær ðar his kinehelm, & geaf ðar þæt
biscoprice on Wigracestre Teobalde his clerice.
 1114.3. Eac he geaf þæt abbotrice on Ramesige Rainalde wæs
munuc on Caðum.
 1114.5. Eac he geaf þæt abbotrice on Eoforwic Ricarde wæs
munuc on ðam ylcon mynstre.
 1114.6. Eac he geaf þæt abbotrice æt ðornige Rodberte
wæs munuc æt Sancte Ebroulfi.
 1114.7. Eac he geaf þone eorldom on Norðhamtunscire Dauide
wæs ðære cwene broðor.
 1114.8. Þaræfter gefor Thomas se arcebiscop on Eoforwic on
ðone dæg <foreign>xiii kalendas Mar</foreign> þaræfter he geaf þæt abbotrice
æt Cernel Willelme wæs munuc æt Caðum.
 1114.12. Þa to ðam Eastran he wæs æt Þorp wið
Norðhamtune.
 1114.12. Þaræfter he geaf þæt ercebiscoprice on
Cantwarabyrig Rawulf wæs biscop on Rofeceastre; And he feng þarto on
ðone dæg <foreign>vi calendas Mar</foreign>.
 1114.14. Þa ðaræfter gefor se abbot Nigel on Byrtune on
ðone dæg <foreign>v No</foreign> <foreign>Mai</foreign>.
 1114.16. Þaræfter forbarn Cicestre & þæt mynster
ðar forð mid on ðone dæg <foreign>iii No Mai</foreign>.
 1114.18. Þa to ðam Pentecosten wæs se king æt sancte
Albanes stowe.
 1114.19. Heræfter he ferde mid his fyrde into Wealan to mide
sumeran & macode castelas ðarinne.
 1114.20. And ða Wyliscean kingas coman to him & becoman his
menn & him held aðas sworan.
 1114.22. Þaræfter he com to Wincestre & geaf ðar
þæt ercebiscoprice on Eoforwic Turstane his clerice.
 1114.23. And þæt abbodrice æt sancte Eadmunde he geaf
Albolde wæs munuc on Becc.
 1114.24. On ðone dæg <foreign>xviii kalendas Sept</foreign>.
 1114.24. Þaræfter he geaf þæt abbotrice on Myclan yge
Ealdulfe wæs munuc on ðam ylcon mynstre.
 1114.26. On ðone dæg <foreign>Exaltatio Sanctæ</foreign>.
 1114.26. Eac he geaf þæt abbotrice on Byrtune Goisfri ðe
wæs munuc on Ealdan mynstre.
 1114.28. Æt ðam ylcon sæle se arcebiscop Radulf geaf
þæt biscoprice on Rofecestre.

END_TEXT
START_TEXT

ChronC (Rositzke)
B17.7.
London, British Library, MS. Cotton Tiberius B.I: Rositzke 1940.



 0.1. Ær Cristes geflæscnesse lx wintra Gaius Iulius se casere
ærest Romana Brytenland gesohte and Bryttas mid gefeohte cnysede, and hy
oferswiðde and swa þeah ne mihte þær rice gewinnan.
 1.1. <foreign>Anno</foreign> Octauianus rixode lxvi wintra, and on þam lii geare
his rices Crist wæs acenned.
 2.1. Ða ðry tungolwitigan of eastdæle coman to þam
þæt hie Crist weorðodan, and þa cild on Bethleem ofslegene wæran
for Cristes ehtnesse fram Herode.
 4.1. Her swealt Herodes fram him sylfum ofsticod, and Archelaus his
sunu feng to rice.
 7.1. Fram frymðe middangeardes oþ þis gear wæran agen v
þusenda wintra and cc wintra.
 12.1. Philippus and Herodes todæland Lysiam and Iudeam fyþer
ricum.
 15.1. Her feng Tyberius to rice.
 25.1. Her onfeng Pilatus gymene ofer Iudeas.
 29.1. Her wæs Crist gefulwad and Petrus and Andreas gehwyrfde,
and Iacobus and Iohannes and Philippus and þa xii apostolas.
 33.1. Her wæs Crist ahangen fram frymðe middangeardes ymb v
þusenda and cc and xxvi wintra.
 34.1. Her wæs Sanctus Paulus gehwyrfed and Sanctus Stephanus
oftorfod.
 35.1. Her se eadiga Petrus se apostol gesæt bisceopsetl on
Antiochia þære ceastre.
 39.1. Her onfeng Gaius rice.
 44.1. Her se eadiga Petrus se apostol gesæt bisceopsetl on
Rome.
 45.1. Her Herodes swealt, se þe Iacob ofsloh anum geare ær his
agenum deaðe.
 47.1. Her Claudius oþer Romana kyninga Brytene gesohte and
þæne mæstan dæl on his geweald onfeng, and eac swylce Orcadius þa
ealand Romana cynedome underþeodde.
 62.1. Her Iacobus <foreign>frater Domini</foreign> þrowade.
 63.1. Her Marcus se godspellere forðferde.
 69.1. Her Petrus and Paulus þrowodan.
 70.1. Her Uespassianus feng to rice.
 71.1. Her Titus, Uespassianus sunu, on Hierusalem ofsloh Iudea
<foreign>cxi</foreign> þusenda.
 81.1. Her feng Titus to rice, se þe sæde þæt he þæne
dæg forlure þe he naht to gode ne gedyde.
 83.1. Her Domicianus, Tites broðor, feng to rice.
 85.1. Her Iohannes se godspellere on Pathmo þam ealande awrat
þa boc <foreign>Apocalipsis</foreign>.
 100.1. Her Simon se apostol wæs ahangen, and Iohannes se
godspellere gereste on þam dæge in Epheso.
 101.1. Her Clemens papa forðferde.
 109.1. Her Ignatius bisceop þrowode.
 167.1. Her Eleuther on Rome onfeng bisceopdome and þæne
wuldorfæstlice <foreign>xv</foreign> winter geheold.
 167.2. To þam Lucius Brytene cyng sende bocstafas, bæd
þæt he wære cristen gedon, and he þurhteah þæt þæt he
bæd.
 189.1. Her Seuerus onfeng rice and he rixode <foreign>xvii</foreign> gear.
 189.1. Se Brytenland mid dic forgyrde fram sæ oþ sæ.
 381.1. Her Maximus se casere feng to rice, wæs se on Brytenlande
geboren, and þanon he for in Gallia.
 409.1. Her Gotan abræcan Romeburh, and næfre syððan
Romane ne rixodan on Brytene.
 418.1. Her Romane gesomnodan ealle þa goldhord þe on Brytene
wæran, and sume on eorðan ahyddan þæt hy syððan nænig mann
findan ne mihte, and sume mid him on Gallia læddan.
 430.1. Her Palladius se bisceop wæs onsended to Scottum,
þæt he heora geleafan getrymede, fram Calestino þam papan.
 449.1. Her Mauricius and Ualentinus onfengon rice and rixodan <foreign>vii</foreign>
gear.
 449.1. On heora dagum Hengest and Horsa fram Wyrtgeorne gelaþode,
Brytta kyninge, gesohtan Brytene on þam stede þe is genemned Hypwinesfleot,
ærest Bryttum to fultume, ac hy eft on hy fuhton.
 455.1. Her Hengest and Horsa gefuhtan wið Wyrtgeorne þam
kyninge on þære stowe þe is gecweden æglesþrep, and his broðor
Horsan man þær ofsloh, and æfter þam feng Hengest to rice and æsc
his sunu.
 456.1. Her Hengest and æsc his sunu fuhton wið Bryttas on
þære stowe þe is gecweden Creacanford and þær ofslogan <foreign>iiii</foreign>
þusenda wera, and þa Bryttas þa forletan Kentland and mid myclum ege
flugon to Lundenbyrig.
 461.1. Her Hengest and æsc gefuhton wið Wealas neah
Wippedesfleote and þær ofslogan <foreign>xii</foreign> Wylisce ealdormen, and heora
þær wearð an ofslegen, þam wæs nama Wipped.
 473.1. Her Hengest and æsc gefuhton wið Wealas and genaman
unarimedlicu herereaf, and þa Wealas flugan þa Engle swa swa fyr.
 477.1. Her com ælle on Brytenland and his þry suna, Kymen and
Wlencing and Cissa, mid þrim scipum on þa stowe þe is genemned
Kymenesora, and þær ofslogan manige Wealas and sume on fleam bedrifan on
þæne wudu þe is genemned Andredeslea.
 485.1. Her ælle gefeaht wið Wealum neh
Mearcredesburnanstæðe.
 488.1. Her æsc feng to rice and wæs <foreign>xxiiii</foreign> wintra Cantwara
cing.
 491.1. Her ælle and Cissa ymbsætan Andredesceaster and
ofslogan ealle þa ðe þærinne wæran þæt þær ne wearð
furþum an Bryt to lafe.
 495.1. Her coman twegen ealdormen on Brytene, Cerdic and Cynric his
sunu, mid <foreign>v</foreign> scipum on þone stede þe is gecweden Cerdicesora, and þi
ilcan dæge hie gefuhtan wið Wealum.
 501.1. Her com Port on Brytene and his twegen sunu, Bieda and
Mægla, mid twam scipum on þære stowe þe is nemned Portesmuþa and
þær ofslogan anne Brittiscne man swiþe æþelne.
 508.1. Her Cerdic and Cynric ofslogan anne Brittiscne cing þam
wæs nama Natanleod and <foreign>v</foreign> þusenda wera mid him, þa æfter þam
wæs þæt land genemned Natanleag a oð Cerdicesford.
 514.1. Her coman Westseaxe on Brytene mid þrim scipum on þa
stowe þe is gecweden Cerdiceshora, and Stuf and Wihtgar gefuhtan wið
Bryttas and hie geflymdan.
 519.1. Her Cerdic and Cynric rice onfengan, and þy ilcan geare
hie gefuhton wið Bryttas þær man nemneþ Cerdicesford.
 527.1. Her Cerdic and Cinric fuhtan wið Bryttas on þære
stowe þe is gecweden Cerdicesleag.
 530.1. Her Cerdic and Cynric genaman Wihte ealand and ofslogan fea
men on Wihtgarabyrig.
 534.1. Her Cerdic forðferde, and Cynric his sunu rixode <foreign>xxvii</foreign>
wintra, and hie gesealdan heora twam nefum, Stufe and Wihtgare, Wihte ealand.
 538.1. Her sunne aðeostrede <foreign>xiiii</foreign> dagum ær <foreign>Kalendas
Martius</foreign> fram ærmorgene oþ undern.
 540.1. Her sunne aþeostrode on <foreign>xii Kalendas Iulii</foreign>, and steorran
hie æteowdan fulneah healfe tid ofer undern.
 544.1. Her Wihtgar forðferde, and hine man bebyrigde on
Wihtgarabyrig.
 547.1. Her Ida feng to rice, þanen Norðanhymbra kinecynn onwoc,
Ida wæs Eopping, Eoppa Esing, Esa wæs Inguing, Ingui Angenwitting,
Angenwit Alocing, Aloc Benocing, Benoc Brandring, Brand Bældæging,
Bældæg Wodening, Woden Freoþolafing, Freoþelaf Freoþewulfing,
Friþulf Finning, Finn Godulfing, Godulf Geating.
 552.1. Her Cynric feaht wið Bryttas on þære stowe þe is
genemned Searoburh, and þa Bryttas geflimde.
 552.2. Cerdic wæs Cynrices fæder, Cerdic Elesing, Elesa
Esling, Esla Gewising, Giwis Wiging, Wig Freawining, Freawine Freoþogaring,
Freoþogar Branding, Brand Bældæging, Bældæg Wodening.
 556.1. Her Cinric and Ceawlin fuhtan wið Bryttas æt
Beranbyrig.
 560.1. Her Ceaulin rice onfeng on Westseaxum, and ælle to
Norðhymbrarice, and þæt heold <foreign>xxx</foreign> wintra.
 560.2. Ælle wæs Yffing, Yffe Uxfreaing, Uxfrea Wilgisling,
Wilgisl Westerfalcing, Westerfalca Sæfugling, Sæfugel Sæbalding,
Sæbald Sigegeating, Sigegeat Swebdæging, Swebdæg Sigegaring, Sigegar
Wægdæging, Wægdæg Wodening.
 565.1. Her Columba presbiter com of Scottum on Brittas, Peohtas to
lærenne, and on Hii þam ealande minster worhte.
 568.1. Her Ceawlin and Cuþa gefuhtan wið æþelbriht and
hine on Kent geflimdan, and <foreign>ii</foreign> ealdormen on Wibbandune ofslogon, Oslaf and
Cnebban.
 571.1. Her Cuðulf feaht wið Bryttas æt Biedcanforda and
feower tunes genam, Liggeanburh and æglesburh and Bensingtun and Egonesham,
and þy ilcan geare he gefor.
 577.1. Her Cuðwine and Ceawlin fuhtan wið Bryttas and <foreign>iii</foreign>
kingas ofslogan, Conmægl and Condidan and Farinmægl, on þære stowe
þe is gecweden Deorham, and genaman þreo ceastra on heom, Gleawceaster and
Cyrenceaster and Baþanceaster.
 584.1. Her Ceawlin and Cuða fuhtan wið Bryttas on þæm
stede þe man nemneð Feþanleag, and Cuþan man þær ofsloh, and
Ceawlin manige tunas genam and unarimedlic herereaf, and yrre he hwearf þonon
to his agnum.
 588.1. Her ælle king forðferde, and æþelric rixode
æfter him <foreign>v</foreign> gear.
 591.1. Her Ceol rixode <foreign>v</foreign> gear.
 592.1. Her wearð micel wælfyll æt Woddesbeorge, and Ceawlin
wæs ut adrifen.
 593.1. Her Ceawlin and Cwichelm and Crida forwurdan, and
æþelferð feng to rice.
 596.1. Her Gregorius papa sende to Britene Agustinum mid wel
manegum munecum, þa Godes word Angla þeode godspelledan.
 597.1. Her ongan Ceolwulf rixian on Westseaxum, and symble he feaht
and wann oþþe wið Angelcynn oððe wyð Wealas oþþe wyð Peohtas
oþþe wið Scottas.
 597.3. Se wæs Cuþyng, Cuþa Kynricing, Cynric Cerdicing,
Cerdic Elesyng, Elesa Esling, Esla Gewising, Gewis Wiging, Wig Freawining,
Freawine Freoþogaring, Freoþogar Branding, Brand Bældæging,
Bældæg Wodening.
 601.1. Her sende Gregorius Agustine arcebisceope pallium on Brytene
and wel manige godcunde lareowas him to fultume, and Paulinus bisceop gehwyrfde
Eadwine Norþanhymbra kining to fulwihte.
 603.1. Her wæs gefeoht æt Egesanstane.
 604.1. Her Eastseaxe onfengon geleafan and fulwihtes bæð under
Sæbrihte cinge and Mellite bisceope.
 606.1. Her forðferde Gregorius ymb <foreign>x</foreign> gear þæs þe he us
fulwiht sende.
 606.1. His fæder wæs haten Gordianus and his modor Siluia.
 607.1. Her Ceolulf feaht wið Suþseaxe.
 611.1. Her Cynegils feng to rice on Westseaxum and heold <foreign>xxxi</foreign>
wintra, se Kynegils wæs Ceoling, Ceola Cuþing, Cuþa Cynricing.
 614.1. Her Cynegils and Cwichelm gefuhton on Beamdune and ofslogan
<foreign>ii</foreign> þusenda Weala and <foreign>xlv</foreign>.
 616.1. Her æþelbriht Cantwara king forðferde, and Eadbald
his sunu feng to rice, and þi ilcan geare wæs agan fram frimðe
middangeardes <foreign>v</foreign> þusenda wintra and <foreign>dccc</foreign>.
 625.1. Her Paulinus fram Iusto þam arcebisceope wæs gehadod
Norþanhymbrum to bisceope.
 626.1. Her Eanflæd, Eadwines dohtor cinges, wæs gefullod on
þone halgan hæfen Pentecosten.
 626.2. And Penda hæfde <foreign>xxx</foreign> wintra rice, and he wæs <foreign>l</foreign>
wintra þa he to rice feng.
 626.3. Penda wæs Pybbing, Pybba Creoding, Creoda Cynewalding,
Cynewald Cnebbing, Cnebba Iceling, Icel Eomæring, Eomær Angelþeowing,
Angelþeow Offing, Offa Wærmunding, Wærmund Wihtlæging, Wihtlæg
Wodening.
 627.1. Her Eadwine king wæs gefullod mid his þeode on
Eastran.
 628.1. Her Cynegils and Cwichelm gefuhtan wið Pendan æt
Cyrenceastre and siþþan geþingodan.
 632.1. Her wearð Eorpwald gefullad.
 633.1. Her wearð Eadwine ofslegen, and Paulinus hwearf eft to
Cantwarum and gesæt þær bisceopsetl on Hrofceastre.
 634.1. Her Byrinus bisceop bodade Westseaxum fulwiht.
 635.1. Her Cynegils king wearð gefullad fram Byrino þæm
bisceope on Dorkeceastre, and Oswald his onfeng.
 636.1. Her Cwicelm wæs gefullod on Dorkeceastre and þy ilcan
geare forðferde, and Felix bisceop bodade Eastenglum Cristes geleafan.
 639.1. Her Byrinus fullade Cuþred cing on Dorkeceastre and eac
his onfeng him to sunu.
 640.1. Her Eadbald Cantwara king forðferde, and he rixode <foreign>xxv</foreign>
wintra.
 641.1. Her Oswald Norðanhymbra king wæs ofslegen, and Kenwealh
feng to Westsexanarice and heold <foreign>xxi</foreign> wintra.
 642.1. Se Kenwealh het atimbrian þa Ealdan Cyricean on
Wintanceastre.
 643.1. Her Paulinus forðferde, se þe wæs arcebisceop ær
on Eoforwicceastre and eft on Hrofceastre.
 644.1. Her Kenwealh king wearð ut adrifen fram Pendan cinge.
 645.1. Her wæs Kenwealh gefullad.
 647.1. Her Kenwealh gesealde Cuþrede his mæge <foreign>iii</foreign> þusenda
hida landes be æscesdune.
 647.2. Se Cuþred wæs Cwichelming, Cwichelm Cynegilsing.
 649.1. Her ægelbriht of Galwealum æfter Byrine þam
romaniscean bisceope onfeng bisceopdomes on Westseaxum.
 651.1. Her Oswine king wæs ofslegen, and Aidan bisceop
forðferde.
 652.1. Her Kenwealh gefeaht æt Bradanforda be Afene.
 653.1. Her Middelengle onfengon under Peadan ealdormenn rihtne
geleafon.
 654.1. Her Onna cyng wearð ofslegen, and Botulf ongan þæt
menster timbrian æt Yceanho.
 655.1. Her Penda forwearð, and Myrce wurdon Cristene.
 655.1. Þa wæs agangen fram frymþe middangeardes <foreign>v</foreign>
þusenda wintra and <foreign>dccc</foreign> and <foreign>l</foreign> wintra.
 655.2. And Peada feng to Myrcnarice Pending.
 657.1. Her forðferde Peada, and Wulfhere Pending feng to
Myrcnarice.
 658.1. Her Cenwealh gefeaht æt Peonnum wið Wealas and hi
geflymde oþ Pederedan, þis wæs gefohten siððan he of Eastenglum com,
and he wæs ðær on wræce <foreign>iii</foreign> gear.
 658.3. Hæfde hine Penda adræfedne and rices benumene forþon
he his sweostor anforlet.
 660.1. Her ægelbriht gewat fram Cenweale, and Wine heold þone
bisceopdom <foreign>iii</foreign> gear, and se ægelbriht onfeng Persa bisceopdomes on
Galwealum be Signe.
 661.1. Her Cenwealh gefeaht on Eastron on Posentesbyrig, and
gehergode Wulfhere Pending on æscesdune.
 661.2. And Cuðred Cwicelming and Cenbryht cing an anum geare
forðferdon.
 661.3. And on Wiht gehergode Wulfhere Pending, and gesealde
Wihtwaran Aþelwolde Suðsexana cynge forþon Wulfhere hine onfeng æt
fulwihte, and Eoppa presbyter be Wilferþes worde and Wulfhere cing brohte
Wihtwaran fulwiht ærest manna.
 664.1. Her sunne aþystrode, and Arcenbriht Cantwara cyng
forðferde, and Colman mid his geferum for to his cyððe.
 664.2. And þy ilcan geare wæs micel manncwealm, and Ceadda and
Wilferð wæron gehadode, and þy ilcan geare Deusdedit forðferde.
 668.1. Her Theodorius man hadode to ærcebisceope.
 669.1. Her Ecgbriht cing sealde Basse mæssepreoste Raculf
menster on to tymbrianne.
 670.1. Her forðferde Osweo Norþanhymbra cyng, and Ecgferð
rixode æfter him.
 670.2. And Hloþhere feng to bisceopdome ofer Wessexna,
ægelbrihtes bisceopes nefa, and heold <foreign>vii</foreign> gear, and Theodor bisceop hine
gehalgode.
 670.3. And se Osweo wæs æþelferðing, æþelferð
æþelricing, æþelric Iding, Ida Eopping.
 671.1. Her wæs þæt micle fugla wæl.
 672.1. Her forðferde Cenwealh, and Seaxburh <foreign>i</foreign> ger ricsode, his
cwen, æfter him.
 673.1. Her Ecgbriht Cantwara cyng forðferde, and þy ilcan geare
wæs sinoð æt Heortforda, and Sancte æþelbriht ongann þæt
menster æt Elige.
 674.1. Her feng æscwine to rice on Westseaxum, se wæs
Cenfusing, Cenfus Cenferðing, Cenferð Cuþgilsing, Cuþgils
Ceolwulfing, Ceolwulf Cynricing, Cynric Cerdicing.
 675.1. Her Wulfhere Pending and æscwine gefuhton æt
Biedanheafde, and þy ilcan geare forðferde Wulfhere, and æþelred feng
to rice.
 676.1. Her æscwine forðferde, and Hædde feng to
bisceopdome, and Centwine feng to rice, and se Centwine wæs Cynegylsing,
Cynegyls Ceolulfing, and æþelred Myrcna cyng oferhergode Centland.
 678.1. Her oðywde cometa se steorra, and Wilferð bisceop wæs
adrifen of his bisceopdome fram Ecgferðe cynge.
 679.1. Her ælfwine wæs ofslegen, and Sancte æþeldrið
forðferde.
 680.1. Her gesæt Theodorius arcebisceop sinoð on
Hæðfelda forþon he wolde þone Cristes geleafan gerihtan, and þy
ilcan geare forðferde Hild abbudesse.
 683.1. On þysum geare Centwine geflimde Bryttwealas oþ sæ.
 685.1. Her Ceadwalla ongan æfter rice winnan, se Ceadwalla
wæs Cenbrihting, Cenbriht Ceadding, Ceadda Cuþing, Cuþa Ceaulining,
Ceawlin Cynricing, Cynric Cerdicing, and Mul wæs Ceadweallan broþor,
þone eft man on Cent forbærnde.
 685.4. And þy ilcan geare Ecgferð king man ofsloh, se Ecgferð
wæs Osweoing, Osweo æþelferþing, æþelferð æþelricing,
æþelric Iding, Ida Eopping.
 685.6. And Hloðhere þy ilcan geare forðferde.
 686.1. Her Ceadwealla and Mul Cent and Wiht forhergodon.
 687.1. Her Mul wearð on Cent forbærned and oþre <foreign>xii</foreign> men
mid him and þy gere Ceadwealla eft Cent forhergode.
 688.1. Her Ine feng to Wessexnarice and heold <foreign>xxxvii</foreign> wintra.
 688.1. And þy ilcan geare Ceadwealla for to Rome and fulwiht
onfeng fram þam papan, and se papa hine het Petrus, and ymb <foreign>vii</foreign> niht he
ferde forð.
 688.3. Þonne wæs se Ine Cenreding, Cenred Ceolwalding,
Ceolwald wæs Cynegylses broþor, and þa wæron Cuðwines suna
Ceaulininges/, Ceaulin Cynricing, Cynric Cerdicing.
 690.1. Her Theodorus ærcebisceop forðferde, and feng Brihtwold
to þam bisceopdome.
 690.2. Ær wæron romanisce bisceopos, syþþan wæron
englisce.
 694.1. Her Cantware geþyngedon wið Ine and him gesealdon <foreign>xxx</foreign>
þusenda/ punda forþon þe hi ær Mul forbærndon.
 694.2. And Wihtred feng to Cantwararice and heold <foreign>xxxiii</foreign> wintra,
se Wyhtred wæs Ecgbrihting, Ecgbriht Ercanbrihting, Earcanbriht Eadbalding,
Eadbald Eþelbrihting.
 703.1. Her Hædde bisceop forðferde, and he heold þone
bisceopdom <foreign>xxxvii</foreign> wintra on Wintanceastre.
 704.1. Her æþelred Pending Myrcna cyng onfeng munuchade and
þæt rice heold <foreign>xxix</foreign> wintra.
 704.2. Þa feng Cenred to.
 705.1. Her Ealdferð Norþanhymbra cing forðferde, and Seaxulf
bisceop.
 708.1. Her Ealdhelm forðferde, se wæs be westan wuda bisceop.
 708.1. And wæs todæled on foreweardum Danieles dagum on twa
bisceopscira Wessexnaland, and ær hit wæs i.
 708.3. Oþer heold Daniel, oþer heold Ealdhelm, æfter
Ealdhelme feng Forðhere to.
 708.4. And Ceolred feng to Myrcnarice, and Cenred for to Rome and
Offa mid him.
 709.1. Her Beorhtfrið ealdormann feaht wið Peohtas, and Ine and
Nunna fuhton wið Gerente þam cinge.
 713.1. Her forðferde Guþlac se halga.
 714.1. Her Ine and Ceolred gefuhton æt Woddesbeorge.
 716.1. Her Osred Norþanhymbra cing wearþ ofslegen, se hæfde
<foreign>vii</foreign> winter rice æfter Ealdferþe, þa feng Cenred to rice and heold <foreign>ii</foreign>
gear, þa Osric and heold <foreign>xi</foreign> gear.
 716.3. And on þam geare Ceolwold Myrcna cing forðferde, and his
lic restat on Licetfelda, and æþelredes Pendinges on Beardanigge.
 716.5. And þa feng æþelbald to rice on Myrcum and heold
<foreign>xli</foreign> wintra, æþelbald wæs Alweoing, Alweo Eawing, Eawa Pypping,
þæs cynn ys beforan.
 716.7. And Ecgbriht, se arwyrða wer, on Hii þam ealande þa
munucas on riht gecyrde þæt hi Eastron on riht heoldon and þa cyrclican
sceare.
 717.1. Her Inegild Ines broþor forðferde, and hira sweostor
wæron Cwenburh and Cuðburh, and seo Cuðburh þæt lif æt Winburnan
arærde, and heo wæs forgifen Ealdferþe Norþanhymbra cynge, and hi be
him lyfiendum hi gedældon.
 720.1. Her Daniel ferde to Rome, and þy ilcan geare Ine ofsloh
Cenewulf.
 721.1. Her towearp æþelburh cwen Tantun, þe Ine ær
timbrede.
 721.1. And Ealdbriht wreccea gewat on Suþrige and on Suðsexe.
 721.2. And Ine gefeaht wið Suþsexum.
 725.1. Her Wihtred Cantwara cing forðferde.
 726.1. Her Ine for to Rome, and feng æþelheard to Wessexnarice
and heold <foreign>xiiii</foreign> gear.
 726.2. And þy ilcan geare gefuhton æþelheard and Oswald se
æþeling, and Oswald wæs æþelbalding, æþelbald Cynebalding,
Cynebald Cuþwining, Cuðwine Ceaulining.
 729.1. Her cometa se steorra hine oðywde, and Sancte Ecgbriht
forðferde.
 731.1. Her wæs Osric ofslegen Norðhymbra cyning, and feng
Ceolwulf to þam rice and heold <foreign>viii</foreign> ger, and se Ceolwulf wæs Cuþing,
Cuþa Cuðwining, Cuðwine Leodwalding, Leodwald Ecgwalding, Ecgwald
Ealdhelming, Ealdhelm Ocing, Ocea Iding, Ida Eopping.
 731.4. And Brihtwald arcebisceop gefor, and þy ilcan geare wæs
Tatwine gehalgod to ærcebisceope.
 733.1. Her æþelbald geeode Sumortun, and sunne aþystrode.
 734.1. Her wæs se mona swilce he wære mid blode begoten, and
ferdan forð Tatwine and Beda.
 736.1. Her Noþhelm ærcebisceop onfeng pallium fram Romana
bisceope.
 737.1. Her Forðhere bisceop and Friþogyð cwen ferdon to
Rome.
 738.1. Her Eadbriht Eating, Eata Leodwalding, feng to
Norðhymbrarice and heold <foreign>xxi</foreign> geara, and his broþor wæs Ecgbriht
Eating, ærcebisceop, and hi restat begen on Eoferwicceastre on anum
portice.
 740.1. Her æþelheard cyng ferde forð, and feng Cuþred to
Wessexnarice and heold <foreign>xxvi</foreign> wintra, and heardlice he gewann wið
æþelbald cing.
 740.2. And Cuðbriht wæs to ærcebisceope gehalgod and Dun
bisceop to Hrofesceastre.
 743.1. Her æþelbald and Cuðred fuhton wið Wealas.
 744.1. Her Daniel gesæt on Wintanceastre, and Hunferð feng to
bisceopdome.
 745.1. Her Daniel forðferde, þa wæs <foreign>xliii</foreign> wintra agan
siððan he onfeng bisceopdome.
 746.1. Her man sloh Selred cing.
 747.1. Her wæs ofslegen Cynric Wessexna æþeling, and
Eadbriht Cantwara cing forðferde.
 750.1. Her Cuðred cing feaht wið æþelhun þone ofermedan
ealdormann.
 752.1. Her Cuþred gefeaht þy <foreign>xii</foreign> gere his rices æt
Beorhforda wið æþelbald.
 753.1. Her Cuðred feaht wið Wealas.
 754.1. Her Cuðred forðferde and Cyneheard feng to bisceopdome
æfter Hunferðe on Wintanceastre, and Cantwaraburh forbarn þy gere, and
Sigebriht feng to Wessexnarice and heold an gear.
 755.1. Her Cynewulf benam Sigebrihte his rices and Wessexna witan
for unrihtum dædum butan Hamtunscire, and he hæfde þa oð he ofsloh
þone ealdormann þe him lengest mid wunude.
 755.3. And hine þa Cynewulf of Andred adræfde, and he þær
wunode oþ þæt hine an swan ofstang æt Pryfetesflodan, and he wræc
þone ealdormann Cumbran.
 755.6. And Cynewulf oft mid miclum gefeohtum feaht wið
Britwealum.
 755.7. And ymb <foreign>xxxi</foreign> wintra þæs þe he rice hæfde, he
wolde adræfan anne æþeling, se wæs Cyneheard haten and he wæs
Sigebrihtes broþor.
 755.9. And þa geahsode he þone cyng lytle werode on
wifcyððe on Merantune, and hyne þær berad, and þa burh utan beeodan
ær hine þa menn onfundon þe mid þam cinge wæron.
 755.11. And þa onget se cing þæt, and he on þa duru uteode
and þa unheanlice hine werede oþ he on þone æþeling locode, and hi
ealle þa on þone cing feohtende wæron oþ þæt hi hine ofslegenne
hæfdon.
 755.14. And þa on ðæs wifes gebærum onfundon þæs
cinges þegnas ða unstilnesse and þæder urnon swa hwilc swa þonne
gearo wearð, and him þa se æþeling æghwilcum feoh and feorh bead,
and hira nænig þicgan nolde, ac hi simle feohtende wæron oþ hi ealle
lagon buton anum Bryttiscan gisle, and se wæs forwundod.
 755.19. Þa on mergen gehyrdon þæt þæs cinges þegnas
þe beæftan him wæron þæt se cing wæs ofslegen, þa ridon hi
þæder and his ealdorman Osric and Wigferð his þegn and þa menn þe
he ær beæftan læfde, and þone æþeling on þære byrig
gemettun þær se cing ofslegen læg, and hi him þa gatu to belocen
hæfdon, and hi þærto eodon.
 755.24. And þa bead he him hyra agenne dom feos and landes gif hi
him þæs rices uþon, and him cyðdon þæt hira magas him mid
wæron þa þe him fram noldon, and þa cwædon hi þæt him nænig
mæg leofra nære ðonne hira hlaford and hi næfre his banan folgian
noldon.
 755.28. And þa budon hi hyra magum þæt hi him gesunde fram
eodon, and hie cwædon þæt þæt ilce hiera geferum geboden wære
þe ær mid þam cinge wæron.
 755.30. Þa cwædon hi þæt hie þæs ne amundon þe ma
þe eowre geferan þe mid þam cinge ofslegene wæron.
 755.32. And hie þa ymb þa gatu feohtende wæron oþ
þæt/ hie þærinne fulgon and þone æþeling ofslogon and þa
menn þe mid him wæron, ealle buton anum, þæs duxes godsunu, and he
his feorh generode, and þeah he wæs oft gewundod.
 755.35. Se Cynewulf rixode <foreign>xxxi</foreign> geara, and his lic lið on
Wintanceastre, and þæs æþelinges æt Axanmenster, and heora
rihtfæderencynn gæð to Cerdice.
 755.37. And þy ilcan geare man ofsloh æþelbald Myrcna cing
on Seccandune, and his lic lið on Hreopandune, and Beornred feng to rice and
hit lytle hwyle heold and ungefealice, and þy ilcan geare feng þa Offa to
rice and heold <foreign>xxxix</foreign> wintra, and Ecgferð his sunu <foreign>xli</foreign> daga and <foreign>c</foreign> daga,
se Offa wæs þingferþing, þingferð Eanwulfing, Eanwulf Osmoding,
Osmod Eawing, Eawa Pybbing, Pybba Creoding, Creoda Cynewalding, Cynewald
Cnebbing, Cnebba Iceling, Icel Eomæring, Eomær Angelþeowing,
Angelþeow Offing, Offa Wærmunding, Wærmund Wihtlæging, Wihtlæg
Wodening.
 758.1. Her Cuðbriht ærcebisceop forðferde.
 759.1. Her Bregowine wæs to ærcebisceope gehadod to Sancte
Mihaheles tide.
 760.1. Her æþelbriht Cantwara cing forðferde.
 762.1. Her wæs se micla winter.
 763.1. Her Eadbriht wæs gehadod to ærcebisceope on þone
<foreign>xl</foreign> dæg ofer midne winter.
 764.1. Her Eadbriht ærcebisceop onfeng pallium.
 772.1. Her Mildred bisceop forðferde.
 774.1. Her oðywde read Cristes mæl on heofenum æfter
sunnan setlgange, and þy geare gefuhtun Myrce and Cantware æt Ottanforda,
and wundorlice nædran wæron gesewene on Suðsexenalande.
 777.1. Her Cynewulf and Offa gefuhton ymb Benesingtun, and Offa
genam þone tun.
 780.1. Her Ealdsexe and Francan gefuhton.
 783.1. Her Cyneheard ofsloh Cynewulf cing, and he þær wearð
ofslegen and <foreign>lxxxiiii</foreign> manna mid him, and þa onfeng Beorhtric Wessexnarices,
and he rixode <foreign>xvi</foreign> winter, and his lic lið æt Werham, and his
rihtfæderencynn gæð to Cerdice.
 785.1. Her wæs geflit and fullic sinoð æt Cealchyþe, and
Eanbriht ærcebisceop forlet sumne dæl his bisceopdomes, and fram Offan
cinge Higebriht wæs gecoren, and Ecgferð to cinge gehalgod.
 787.1. Her nam Brihtric cing Offan dohtor Eadburge, and on his
dagum comon ærest <foreign>iii</foreign> scipu Norðmanna, and þa se gerefa þærto rad
and hie wolde drifan to þæs cinges tune, þy he nyste hwæt hie
wæron, and hine man ofsloh.
 787.4. Þæt wæron þa ærestan scypu Deniscra manna þe
Angelcynnesland gesohton.
 790.1. Her Eadbriht ærcebisceop forðferde, and þy ilcan
geare wæs gecoren æþelheard abbud to ærcebisceope.
 792.1. Her Offa Myrcna cing het æþelbrihte þæt heafod
ofaslean.
 794.1. Her Adrianus papa and Offa cing forðferdon, and
æþelred Norðhymbra cing wæs ofslegen fram his agenre þeode, and
Ceolulf bisceop and Eadbald bisceop of þam lande aforan, and Ecgferð feng
to Myrcnarice and þy ilcan geare forðferde, and Eadbriht onfeng rice on
Cent, þam wæs oðer nama nemned Prænn.
 796.1. Her Cynulf Myrcna cing oferhergode Cantware and Merscware,
and gefengon Prænn hyra cing and gebundenne hine on Merce læddon.
 797.1. Her Romane Leone þam papan his tungon forcurfon and his
eagan ut astungon and hine of his setle aflymdon, and þa sona eft Gode
fultumiendum he mihte geseon and sprecan, and eft wæs papa swa he ær
wæs.
 799.1. Her æþelheard arcebisceop and Cynebriht Wessexna
bisceop foron to Rome.
 800.1. Her Brihtric cing forðferde, and Worr ealdormann, and
Ecgbriht feng to Wessexnarice.
 800.2. And þy ilcan dæge rad æþelmund ealdormann of
Hwiccum ofer æt Cynemæresforda, þa gemetten hine Weohstan ealdormann
mid Wilsætum, þær wearð micel gefeoht and hi þær begen ofslegene
wæron þa ealdormenn, and Wilsæte naman sige.
 801.1. Her wæs gehadod Beornmod bisceop to Hrofeceastre.
 802.1. Her æþelheard arcebisceop forðferde, and Wulfred
wæs to arcebisceope gehalgod, and Forðred abbud forðferde.
 803.1. Her Wulfred arcebisceop pallium onfeng.
 804.1. Her Cuðred cing forðferde on Cantwarum, and Ceolburh
abbudesse/, and Heabriht ealdormann.
 811.1. Her Carl cing forðferde, and he rixode <foreign>xlv</foreign> wintra.
 811.1. And Wulfred arcebisceop and Wigbryht Wessexena bisceop foron
begen to Rome.
 812.1. Her Wulfred arcebisceop mid bletsunge þæs papan Leon
hwearf eft to his agnum bisceopdome.
 812.2. And þy gere gehergode Ecgbriht cing on Westwealas fram
easteweardum oþ westewearde.
 813.1. Her Leo se æþela papa and se halga forðferde, and
æfter him Stephanus feng to rice.
 815.1. Her Stephanus papa forðferde, and æfter him wæs
Paschalis to papan gehalgod.
 815.2. And þy ilcan geare forbarn Angelcynnes scole.
 818.1. Her Cenulf Myrcna cing forðferde, and Ceolwulf feng to
rice, and Eadbriht ealdormann forðferde.
 821.1. Her Ceolwulf wearð his rices bescyred.
 822.1. Her <foreign>ii</foreign> ealdormenn wurdon ofslegene, Burhelm and Muca and
sinoð wæs æt Cleofeshoo.
 823.1. Her wæs Weala gefeoht and Defna æt Gafulford.
 823.1. And þy ilcan geare gefeaht Ecgbriht and Beornulf Myrcna
cing æt Ellendune, and Ecgbriht sige nam, and þær wæs micel wæl
ofslegen.
 823.3. Þa sende he Aþulf his sunu of þære fyrde and
Ealhstan his bisceop and Wulfheard his ealdormann to Cent micle werede, and hie
Baldred þone cing norð ofer Temese adrifon and Cantware him to cierdon, and
Suþrige and Suðsexe and Eastsexe, þy hie fram his magum ær mid unrihte
anydde wæron.
 823.8. And þy ilcan geare Eastengla cing and seo þeod gesohton
Ecgbryht cing him to friþe and to mundboran for Myrcna ege, and þy ilcan
geare slogon Eastengle Beornulf Myrcna cing.
 825.1. Her Ludecan Myrcna cing and his fif ealdormenn mid him man
ofsloh, and Wiglaf feng to rice.
 827.1. Her mona aþystrode on middes wintres mæsseniht.
 827.1. And þy geare geeode Ecgbriht cing Myrcnarice and eall
þæt be suþan Humbre wæs, and he wæs eahtaþa cing se ðe
Bretenanwealda wæs.
 827.4. And ærest wæs ælle Suðsexna cing se þus micel
rice hæfde, se æftra wæs Ceaulin Wessexena cing, se þridda wæs
æþelbriht Cantwara cing, se feorða wæs Rædwald Eastengla cing,
fifta wæs Eadwine Norðhymbra cing, syxta wæs Oswald se æfter him
rixode, seofoþa wæs Osweo, Oswaldes broðor, eahtoþe Ecgbriht Wessexena
cing.
 827.8. And se Ecgbriht lædde firde to Dore wið Norðanhymbre,
and hie þær eaðmedo budon and geþwærnesse, and hie on þam
tohwurfon.
 828.1. Her eft Wiglaf onfeng Myrcnarice, and Aþelwold bisceop
forðferde.
 828.2. And þa ilcan geare lædde Ecgbriht cing fyrde on
Norðwealas, and he hi ealle him to eaðmodre hyrsumnesse gedyde.
 829.1. Her Wulfred arcebisceop forðferde.
 830.1. Her Ceolnoþ wæs gecoren to bisceope and gehadod, and
Felogild abbud forðferde.
 831.1. Her Ceolnoð arcebisceop onfeng pallium.
 832.1. Her hæþene menn oferhergodan Scepigge.
 833.1. Her feaht Ecgbriht cing wið <foreign>xxxv</foreign> scyplæsta æt
Carrum, and þær wearð micel wæl geslegen, and þa Deniscan ahton
wælstowe geweald.
 833.2. And Hereferð and Wigþen, <foreign>ii</foreign> bisceopes, forðferdon,
and Duda and Osmod, <foreign>ii</foreign> ealdormenn, forðferdon.
 835.1. Her com micel scyphere on Westwealas, and hi to anum
gecyrdon and wið Ecgbriht Wessexena cing winnende wæron.
 835.2. Þa he þæt gehyrde, he þa mid firde ferde and him
wið gefeaht æt Hengestesdune, and ægþer geflimde ge þa Wealas ge
þa Deniscan.
 836.1. Her Ecgbriht cing forðferde, and hyne hæfde ær Offa
Mircna cing and Brihtric Wessexena cing aflymed <foreign>iii</foreign> gear of Angelcynneslande
on Francland ær he cing wære, and þy fultomode Brihtric Offan þy he
hæfde his dohtor him to cwene.
 836.4. And se Ecgbriht ricsode <foreign>xxxvii</foreign> wintra and vii monoð, and
feng þa Aþelwulf Ecgbrihting to Wessexenarice, and he sealde æþestane
his suna Cantwararice and Eastsexenarice and Suðrigea and Suðseaxena.
 837.1. Her Wulfheard ealdormann gefeaht æt Hamtune wið
<foreign>xxxiiii</foreign> scyphlæsta and þær micel wæl gesloh and sige nam, and þy
geare forðferde Wulfheard.
 837.3. And þy ilcan geare gefeaht æþelhelm ealdorman wið
Deniscne here on Port mid Dorsætun and gode hwile þone here geflymde, and
þa Deniscan ahton wælstowe geweald and þone ealdormann ofslogan.
 838.1. Her Herebriht ealdormann wæs ofslegen fram hæþenum
mannum and mænige menn mid him on Merscwarum, and þy ilcan gere eft on
Lindesie and on Eastenglum and on Cantwarum wurdon ofslegene fram þam
herige.
 839.1. Her wæs micel wælsliht on Lundene and on Cantwarabirig
and on Hrofesceastre.
 841.1. Her æþelwulf cing gefeaht æt Carrum wið <foreign>xxxv</foreign>
scyphlæsta, and þa Deniscan ahton wælstowe geweald.
 845.1. Her gefeaht Eanulf ealdormann mid Sumorsætum and Eahlstan
bisceop and Osric ealdormann mid Dorsætum gefuhton æt Pedredan muþan
wið Deniscne here, and þær micel wæl geslogon and sige namon.
 853.1. Her Ceorl ealdormann gefeaht wið hæþene here mid
Defnascire æt Wicganbeorhge, and þær micel wæl geslogon and sige
namon.
 853.3. And hæþene menn ærest on Tenet ofer winter
sæton.
 853.3. And þy ilcan geare comon feorðe healf hund scipa on
Temese muþan, and bræcon Cantwaraburh and Lundenburh, and geflymdon
Beorhtwulf Myrcna cing mid his fyrde, and foron suð ofer Temese on Suþrige,
and him gefeaht wið Aþulf cing and Aþelbald his sunu æt Aclea mid
Wessexena firde, and þær þæt mæste wæl geslogon þe we secgan
hyrdon oð þysne andweardan dæg, and þar sige namon.
 853.9. And þy ilcan geare æþestan cing and Ealhere
ealdormann gefuhton on scypun, and miclne here ofslogon æt Sandwic on Cent
and <foreign>viii</foreign> scipu gefengon and þa oðre geflymdon.
 854.1. Her bæd Burhred Myrcna cing and his witan Aþelwulf cing
þæt he him gefultomode þæt he him Norðwealas gehyrsumude.
 854.2. He þa swa dide and mid fyrde for ofer Myrce on
Norðwealas, and he him ealle gehyrsume gedyde.
 854.4. And þy ilcan geare sende Aþelwulf cing ælfred his
sunu to Rome, þa wæs domne Leo papa on Rome, and he hyne to cinge
gehalgode and hine him to bisceopsuna genam.
 854.7. Þa þy ilcan geare Ealhhere mid Cantwarum and Huda mid
Suþrigium gefuhton on Tenet wið hæþenum here and ærest sige namon,
and þær wearð mæni mon ofslegen and adruncen on gehwæþere hand,
and þa ealdormenn begen deade.
 854.10. And þæs ofer Eastron geaf Aþelwulf cing his dohtor
Burhrede cinge of Wessexum on Myrce.
 856.1. Her hæþene menn ærest in Sceapigge ofer winter
sætun.
 856.2. And þy ilcan geare gebocode Aþelwulf cing teoþan
dæl his landes ofer eall his rice Gode to lofe and him syluum to ecre
hælo, and þy ilcan gere ferde to Rome mid micelre weorðnesse, and
þæs wæs <foreign>xii</foreign> monað wuniende, and þa him hamweard for, and him þa
Carl Francena cing his dohtor geaf him to cwene, and æfter þam to his
leodum com, and hie þæs fegne wæron, and ymb <foreign>ii</foreign> gear þæs þe he
of Francum com, he gefor, and his lic lið on Wintanceastre, and he rixode
<foreign>xix</foreign> healf gear.
 856.9. And se Aþelwulf wæs Ecgbrihting, Ecgbriht Ealhmunding,
Ealhmund Eafing, Eofa Eopping, Eoppa Ingelding, Ingeld wæs Ines broþor
Wessexena cinges, and he heold þæt rice <foreign>xxxvii</foreign> wintra and eft ferde to
Sancte Petre and þær his feorh gesealde.
 856.13. And hi wæron Cenredes sunu, Cenred wæs Ceolwalding,
Ceolwald Cuðing, Cuþa Cuðwining, Cuðwine Ceaulining, Ceaulin Cynricing,
Cynric Creoding, Creoda Cerdicing, Cerdic wæs Elesing, Elesa Esling, Esla
Gewising, Gewis Wigging, Wig Freawining, Freawine Freoþogaring, Freoþogar
Branding, Brand Bældæging, Bældæg Wodening, Woden Frealafing,
Frealaf Finning, Finn Godulfing, Godulf Geatting, Geatt Tætwaing, Tætwa
Beawing, Beaw Scealdwaing, Scealdwa Heremoding, Heremod Itermoning, Itermon
Haðraing, Haþra Hwalaing, Hwala Bedwiging, Bedwig Sceafing.
 856.22. <foreign>Id est filius Noe</foreign>, se wæs geboren on þære earce
Noes, Lamech, Matusalem, Enoh, Iared, Malalehel, Camon, Enos, Seth, Adam
<foreign>primus homo et pater noster id est Cristus</foreign>.
 856.25. Ond þa fengon Aþelwulfes sunu <foreign>ii</foreign> to rice, Aþelbald
to Wessexenarice and æþelbriht to Cantwararice and to Suðrigea and to
Suðsexenarice, and þa ricsode Aþelbald <foreign>v</foreign> gear.
 861.1. Her Aþelbald cing forðferde, and his lic lið æt
Scireburnan, and þa feng æþelbriht to eallum þam rice his broþor,
and he hit heold on godre geþwærnesse.
 861.3. And on his dæge com micel scyphere upp and abræcon
Wintanceaster, and wið þone here gefuhton Wulfheard ealdormann mid
Hamtunscire and Aþelwulf ealdormann mid Bearrucscire, and hi ðone here
geflymdon and wælstowe geweald ahton.
 861.6. And se æðelbriht ricsode <foreign>v</foreign> gear, and his lic lið
æt Scireburnan.
 866.1. Her sæt hæþen here on Tenet and genam frið wið
Cantwarum, and Cantware him feoh geheton wið þam friðe, and under þam
friðe and þam feohgehate se here hyne on nyht upp bestæl and oferhergode
ealle Cænt eastewearde.
 867.1. Her æþered æðelbrihtes broþor feng to
Wessexenarice.
 867.2. And þy ilcan gere com micel hæþen here on
Angelcynnesland and wintersetl namon on Eastenglum, and ðær gehorsode
wurdon, and hie him frið wið namon.
 868.1. Her for se here of Eastenglum ofer Humbre muþan to
Eoferwicceastre on Norðanhymbre, and þær wæs micel ungeðwærnes
þære ðeode betwuh him selfum, and hi hæfdon hyra cing aworpenne
Osbriht and ungecyndne cing underfengon ællan.
 868.4. And hi late on gere to þan gecyrdon þæt hi wið
þone here wæron winnende, and hi ðeah micle fyrd gegaderedon and ðone
here sohton on Eoferwic and on ða ceastre bræcon, and hi sume ðærinne
wurdon, and þær wæs ungemetlic wæl geslegen Norðanhymbre, sume
binnan, sume butan, and þa cingas begen ofslegene wæron, and seo laf wið
þone here frið nam.
 868.10. And ðy ilcan gere gefor Ealhstan bisceop, and he hæfde
þæt bisceoprice æt Scireburnan <foreign>l</foreign> wintra, and his lic lið þær
on tune.
 869.1. Her for se ilca here innan Myrce to Snotengaham and þær
wintersetl namon.
 869.2. And Burhred Myrcna cing and his witan bædon æþered
Wessexena cing and ælfred his broðor þæt hi him gefultumedon þæt
hi wið þone here gefuhton.
 869.4. And ða ferdan hi mid Wessexena fyrde innan Myrce oþ
Snotingaham and þone here ðær gemetton on þam geweorce and hine inne
besæton, and þær nan hefelic gefeoht ne wearð, and Myrce frið namon
wið ðone here.
 870.1. Her for se here eft to Eoforwicceastre and þær sæt
an gear.
 871.1. Her rad se here ofer Myrce on Eastengle and wintersetl namon
æt þeodforda, and þy wintra Eadmund cing him wið feaht, and þa
Deniscan sige namon and ðone cing ofslogon and þæt land geeodon eall.
 871.3. And þy ilcan geare gefor Ceolnoð arcebisceop.
 872.1. Her com se here to Readingum on Wessexe, and ðæs eft
ymb <foreign>iii</foreign> niht ridon <foreign>ii</foreign> eorlas upp.
 872.2. Ða gemette Aþelwulf ealdormann hie on Englafelda, and
him þær wið gefeaht and sige nam, and hyra ðær wearð oþer
ofslegen þæs nama wæs Sidroc.
 872.4. Ðam ymb <foreign>iiii</foreign> niht æþered cing and ælfred his
broþor ðær micle fyrd to Readingum gelæddon and wið þone here
gefuhton, and þær wæs micel wæl geslegen on gehwæþere hand, and
Aðelwulf ealdormann wearð ofslegen, and þa Deniscan ahton wælstowe
geweald.
 872.8. And þæs ymb <foreign>iiii</foreign> niht gefeaht Æþered cing and
Ælfred his broþor wið ealne þone here on Æscesdune, and hi wæron
on twam gefylcum, on oþrum wæs Bagsecg and Healfdene, þa hæðenan
cingas, and on oðrum wæron þa eorlas.
 872.12. And ða feaht se cing æþered wið þara cinga
getruman, and þær wearð se cing Bagsecg ofslegen, and ælfred his
broðor feaht wið þara eorla getruman, and þær wearð Sidroc eorl
ofslegen se ealda and Sidroc se geongra and Osbearn eorl and Fræna eorl and
Harold eorl, and þa hergeas begen geflymde, and fela þusenda ofslegenra,
and on feohtende wæron oþ niht.
 872.17. And ðæs ymbe <foreign>xiiii</foreign> niht gefeaht æþered cing and
ælfred his broðor wið þone here æt Basingun, and þær þa
Deniscan sige namon.
 872.19. And ðæs ymbe <foreign>ii</foreign> monþas gefeaht æþered cing
and ælfred his broþor wið þone here æt Meretune, and hie wæron
on twam gefylcum, and hie butu geflymdon and lange on dæg sige ahton, and
þær wearð micel wælsliht on gehwæþere hand, and þa Deniscan
ahton wælstowe geweald, and þær wearð Heahmund bisceop ofslegen and
fela godra manna.
 872.25. And æfter þyssum gefeohte com micel sumerlida to
Readingum.
 872.26. And þæs ofer Eastron gefor æþered cing, and he
ricsode <foreign>v</foreign> ger, and his lic lið æt Scireburnan menster.
 872.28. Ða feng ælfred æþelwulfing his broþor to
Wessexenarice.
 872.29. And ðæs ymbe anne monað gefeaht ælfred cing wið
ealne þone here lytle werede æt Wiltune and hine lange on dæg geflymde,
and þa Deniscan ahton wælstowe geweald.
 872.31. And þæs geares wurdon <foreign>ix</foreign> folcgefeoht gefohten wið
þone here on þy cynerice be suðan Temese butan þam þe him ælfred
þæs cinges broþor and ealdormenn and cinges þegnas oft rada on ridon,
þe mon na ne rimde, and þæs geares wæron ofslegene <foreign>ix</foreign> eorlas and
<foreign>i</foreign> cing, and þy geare namon Wessexan frið wið þone here.
 873.1. Her for se here to Lundenbyrig fram Readingum and ðar nam
wintersetl, and þa namon Myrce frið wið þone here.
 874.1. Her for se here on Norðhymbre, and he nam wintersetl on
Lindesse æt Turesigge, and þa naman Myrce frið wið þone here.
 875.1. Her for se here of Lindesse to Hreopedune and þær
wintersetl nam and ðone cing Burhred ofer sæ adræfdon ymbe twa and
<foreign>xxii/</foreign> wintra þæs ðe he rice hæfde, and þæt land eall geeodon.
 875.3. And he for to Rome and þær gesæt, and his lic lið
on Sancta Marian circan on Angelcynnes scole.
 875.4. And þy ilcan gere hie sealdon Ceolwulfe, anum unwisum
cinges ðegne, Myrcnarice to healdenne, and he him aþas swor and gislas
sealde þæt hit him gearo wære swilce dæge swa hie hit habban woldon,
and he gearo wære mid him selfum and mid eallum ðam þe him gelæstan
woldon to þæs heres ðearfe.
 876.1. Her for se here fram Hreopedune, and Healfdene for mid sumum
þam here on Norðhymbre and nam wintersetl be Tinan þære ea, and se
here þæt land geeode and oft hergode on Peohtas and on Strecled Wealas,
and for Godrum and Oscytel and Anwend, þa <foreign>iii</foreign> cingas, of Hreopedune to
Grantebricge mid micle here and sæton þær an gear.
 876.5. And þy sumera for ælfred cing ut on sæ mid scyphere
and gefeaht wið <foreign>vii</foreign> scyphlæstas and hyra an gefeng and þa oðre
geflymde.
 877.1. Her hine bestæl se here into Werham Wessexena fyrde.
 877.1. And siððan wið þone here se cing nam frið, and him
þa gislas sealdon þe on ðam here weorðoste wæron to þam cinge and
him þa aðas sworan on þam halgan beage, þe hi ær noldon nanre
þeode, þæt hi hrædlice of his rice faran woldon, and hi þa under
þam hi nihtes bestælon ðære fyrde se gehorsoda here inn to
Exanceastre.
 877.6. And þy geare Healfdene Norðanhymbraland gedælde, and
ergende wæron and hira tilgende wæron.
 878.1. Her com se here to Exancestre fram Werham, and ða mette
hie micel myst on sæ and þær forwearð <foreign>cxx</foreign> scypa æt Swanewic.
 878.2. And se cing ælfred æfter þam gehorsodan here mid
fyrde rad oþ Exancester, and hi hindan ofridan ne mihte, and hi him gislas
sealdon, swa fela swa he habban wolde, and micle aþas sworon, and ða godne
frið heoldon.
 878.5. And þa on hærfeste gefor se here on Myrcnaland and hit
gedældon sum and sum Ceolwulfe sealdon.
 879.1. Her hine bestæl se here on midne winter ofer <foreign>xii</foreign> niht
to Cyppanhamme, and geridon Wessexnaland and þar gesæton, and micel
ðæs folces ofer sæ adræfdon, and þæs oþres þone mæstan
dæl hi geridon, and þæt folc hym to gebigde buton þam cinge
ælfrede.
 879.5. He lytle werede uneþelice æfter wudum for and on
morfæstenum.
 879.6. And þæs ilcan wintres wæs Inweres broðor and
Healfdenes/ on Wessexenarice mid <foreign>xxiii</foreign> scypa, and hine mon þær ofsloh
and <foreign>dccc</foreign> manna mid him and <foreign>lx</foreign> heafodmanna his heres, and ðær wæs
se guðfana genumen þe hie Hræfn heton.
 879.10. Ond þæs on Eastron worhte ælfred cing lytle werede
geweorc æt æþelingaigge, and of ðam geweorce wæs winnende wið
þone here, and Sumursætena se dæl se ðærnehst wæs.
 879.12. Þa on þære <foreign>vii</foreign> wucan ofer Eastron he gerad to
Ecgbrihtesstane be eastan Sealwuda, and him comon þær ongen Sumursæte
ealle, and Wilsæte and Hamtunscir se dæl þe hire beheonan sæ wæs,
and his gefægne wæron.
 879.15. And he for þæs embe ane niht of þam wicum to Iglea
and ðæs eft embe ane niht to Eðandune, and þær gefeaht wið ealne
þone here and hine geflymde and him æfter rad oþ þæt geweorc and
ðær sæt <foreign>xiiii</foreign> niht, and ða sealde se here him foregislas and micle
aþas þæt hie of his rice woldon, and him eac geheton þæt hyra cing
fulwihte onfon wolde, and hie þæt gelæston.
 879.21. And ðæs embe <foreign>iii</foreign> wucan com se cing Godrum þritega
sum þara manna ðe on þam here weorþoste wæron æt Alre, þæt
ys wið æþelingaigge, and his se cing ðær onfeng æt fulwihte, and
hys crysumlysing wæs æt Wedmor, and he wæs <foreign>xii</foreign> niht mid þam cinge,
and he hine miclum and his geferan mid feo weorþode.
 880.1. Her for se here to Cyrenceastre of Cyppanhamme and sæt
þær an winter.
 880.2. And ðy ilcan gere gegadrodon an hloð wicinga and
gesæt æt Fullanhamme be Temese.
 880.3. And þy ilcan gere aþystrode seo sunne ane tid dæges.
 881.1. Her for se here of Cyrenceastre on Eastengle and gesæt
þæt land and gedælde.
 881.2. And þy ilcan gere for se here ofer sæ þe ær on
Fullanhamme sæt on Francland to Gænt and sæt þær an ger.
 882.1. Her for se here ufur on Francland, and þa Francan him
wið gefuhton, and þær wearð se here gehorsod æfter þam gefeohte.
 883.1. Her for se here upp andlang Mæse ufur on Francland and
þæt sæt an gear.
 883.2. And þy ilcan gere for ælfred cing mid scypum ut on
sæ and gefeaht wið <foreign>iiii</foreign> scyphlæstas Deniscra manna, and þara scypa
tuw genam and ða menn ofslegene wurdon þe ðæron wæron, and <foreign>ii</foreign>
scyphlæstas him on hand heodon, and ða wæron miclum ofslegene and
forwundode ær hi on hand eodon.
 884.1. Her for se here upp on Scald to Cundað and þær
sæt an ger.
 884.1. And Marinus papa sende þa <foreign>lignum domini</foreign> ælfrede
cinge, and þy ilcan gere lædde Sihelm and æþestan þa ælmessan to
Rome and eac on Indea to Sancte Thome and to Sancte Bartholomeae, þa hi
sæton wið þone here æt Lundenne and hie þær Godes þances
swiðe bentiþe wurdon æfter þam gehate.
 885.1. Her for se here upp on Sunnan to Embenum and ðær sæt
an ger.
 886.1. Her todælde se foresprecena here on tuw, oðer dæl to
Hrofesceastre and ymbsæton þa cester and worhton oþer fæsten embe hie
selfe, and hie ðeah þa ceaster aweredon oþ þæt ælfred cing com
utan mid fyrde.
 886.4. Þa eode se here to hyra scipum and forleton þæt
geweorc, and hi wurdon þær behorsode, and sona ðy ilcan sumera eft ofer
sæ gewitun.
 886.6. Þy ilcan gere sende ælfred cing sciphere of Cent on
Eastengle.
 886.7. Sona swa hi comon on Sture muþan, ða gemetten hie <foreign>xvi</foreign>
scipu wicinga and wið þa gefuhton and ða scipu ealle geræhton and ða
menn ofslogon.
 886.9. Ða hie hamweard wendon mid þare herehyðe, þa metton
hie micelne scyphere wicinga and þa wið þa gefuhton þy ilcan dæge,
and ða Deniscan ahton sige.
 886.11. Ðy ilcan gere ær middan wintra forðferde Carl
Francna cing, and hine ofsloh an efor.
 886.13. And ane gere ær his broðor forðferde, se hæfde
eac þæt Westrice, ða wæron Hloðwiges sunu begen.
 886.14. Se forðferde þy ilcan gere þe seo sunne aðystrode,
se wæs ðæs Carles sunu þe æðelwulf Wessexena cing hys dohtor
hæfde him to cwene.
 886.16. Þy ilcan gere gegaderode micel scyphere on Ealdseaxum,
and þær wearð micel gefeoht, tuwa on gere, and þa Seaxan hæfdon
sige, and ðær wæron Frysan mid.
 886.18. Þy ilcan gere feng Carl to ðam Westrice and to eallum
ðam rice þe beheonan Wendel sæ and begeondan þisse sæ, swa hit his
ðridda fæder hæfde, butan Lidwicingum, se Carl wæs Hloðwiges sunu,
se Hloþwig wæs Carles broðor, se was Iudettan fæder þe
æðelwulf cing hæfde, and hi wæron Hloðwiges suna.
 886.23. Se Hloðwi wæs þæs ealdan Carles sunu, se Carl
wæs Pippenes sunu.
 886.24. Ðy ilcan gere forðferde se goda papa Marinus, se
gefreode Angelcynnes scole be ælfredes bene cinges, and he sende him micle
gyfa and ðære rode dæl þe Crist on ðrowode.
 886.27. And þy ilcan gere se here on Eastenglum bræc frið
wið ælfred cing.
 887.1. Her for se here eft west þe ær east gelænde, and
ða upp on Signe and þar wintersetu namon æt Paris þære byrig.
 887.2. Þy ilcan gere gesette ælfred cing Lundenburh, and him
eall Angelcynn to cyrde, þæt butan Deniscra manna hæftnede wæs, and
he þa befæste þa burh æðerede ealdormenn to healdenne.
 888.1. Her for se here upp þurh ða bricge æt Paris, and þa
upp andlang Signe oþ Mæterne, and ða upp on Mæterne oþ Casiei, and
ða sæton þara and innan Ionan tuw winter on ðam twam stedum.
 888.4. And þy ilcan gere forðferde Carl Francna cing, and
Earnulf his broðorsunu hine <foreign>vi</foreign> wucan ær he forðferde berædde æt
þam rice, and ða wearð þæt rice todæled on <foreign>v</foreign>, and <foreign>v</foreign> cingas to
gehalgode, þæt wæs þeah mid Earnulfes geðafunge.
 888.7. And hie cwædon þæt hie þæt to his handa healdan
sceoldon forþon hira nan næs on fædren healfe to geboren butan him
anum.
 888.9. Earnulf ða wunude on þam lande be eastan Rin, and
Hroðulf þa feng to ðam Middelrice, and Odda to þam west dæle, and
Beorngar and Wiða to Langbeardnalande and to þam landum on þa healfe
muntes, and þæt heoldon mid micelre unsybbe and <foreign>ii</foreign> folcgefeoht gefuhton
and þæt land oft and gelome forbærndon and æghwæðer oþerne
oftrædlice utdræfde.
 888.14. And þy ilcan gere ðe se here for forð upp ofer ða
bricge æt Paris, æþelm ealdorman lædde Wessexena ælmessan and
ælfredes cinges to Rome.
 889.1. Her lædde Beocca ealdormann Wessexena ælmessan and
ælfredes cinges to Rome, and æðelswið cwen, seo wæs ælfredes
sweostor cinges, forðferde and hire lic lið æt Pauian, and þy ilcan
gere æþered arcebisceop and Aþelwold ealdormann forðferdon on anum
monþe.
 890.1. Her on þysum geare næs nan færeld to Rome buton
twegen hleaperas ælfred cing sende mid gewritum.
 891.1. Her lædde Beornhelm abbud Wessexena ælmessan to Rome
and ælfredes cinges, and Godrum se norðerna cing forðferde, þæs
fulluhtnama wæs æðestan, se wæs ælfredes cinges godsunu, and he
bude on Eastenglum and þæt land ærest gesæt.
 891.4. And þy ilcan gere for se here of Signe to Sant Loðdan,
þæt is betuh Bryttum and Francum, and Bryttas him wið gefuhton and sige
hæfdon, and hie bedrifon ut on ane ea and mænige adrencton.
 892.1. Her for se here east, and Earnulf cing gefeaht wið þam
ræde here ær þa scipu comon, mid East Francum and Seaxum and
Bægerum, and hine geflymde.
 892.3. And ðry Scottas comon to ælfrede cinge on anum bate
butan ælcum gereðrum of Hibernia, þonon hie hie bestælon forþon
þe hi woldon for Godes lufun on elþeodinesse beon, hi ne rohton hwær.
 892.6. Se bat wæs geworht of þriddan healfre hyde þe hi on
foron, and hi namon mid him þæt hi hæfdon to <foreign>vii</foreign> nihtum mete, and
ða comon hi embe <foreign>vii</foreign> niht to lande on Cornwealum and foron þa sona to
ælfrede cinge, þus hi wæron genemnede, Dubslane and Machbethu and
Mælinmumin.
 892.10. And Swifneh, se betsta lareow þe on Scottum wæs,
gefor.
 892.11. And þy ilcan geare ofer Eastron embe gandagas oþþe
ær ætywde se steorra þe man on bocleden het cometa, sume menn
cweþað on Englisc þæt hit si fexede steorra, forðam þær stent
lang leoma of, hwilum on ane healfe, hwilum on ælce healfe.
 893.1. Her on þisum geare for se micla here ðe we gefyrn ær
embe spræcon eft on þam Eastrice westweard to Bunan, and þær wurdon
gescypude swa þæt hi asetton hi on ænne sið ofer mid horsum mid
ealle, and þa comon upp on Limene muðan mid <foreign>cc</foreign> scypa.
 893.4. Se muða is on easteweardre Cent on þæs ilcan wuda
east ende þe we Andred hataþ, se wudu is westlang and eastlang <foreign>cxx</foreign> mila
lang oððe lengra and <foreign>xxx</foreign> mila brad, seo ea þe we ær embe spræcon
lið ut of þam wealde.
 893.8. On þa ea hi tugon upp hira scypu oþ þone weald <foreign>iiii</foreign>
mila fram ðam muþan uteweardun and þær abræcon an geweorc, inne on
þam fæstene sæton feawa cyrlisce menn on, and wæs samworht.
 893.11. Þa sona æfter þam com Hæsten mid <foreign>lxxx</foreign> scypa upp
Temese muþan and worhte him geweorc æt Middeltune, and se oþer here
æt Apuldre.
 894.1. On ðys gere, þæt wæs embe <foreign>xii</foreign> monað þæs
ðe hi on þam Eastrice weorc geworht hæfdon, Norþanhymbre and
Eastengle ælfrede cinge aþas geseald hæfdon and Eastengle foregisla
<foreign>vi</foreign>, and ðeah ofer þa treowa swa þa oðre hergeas mid ealle herge
utforon, þonne foron hi mid oþþe on oðre healfe.
 894.5. And þa gegadorode ælfred cing his fyrd and for þæt
he gewicode betuh þam hergum þær ðær he nehst rymet hæfde for
wudufæstene and for wæterfæstene swa þæt he mihte ægðerne
geræcon gif hi ænigne feld secean woldon.
 894.9. Þa foran hie siððan æfter þam wealde hloðum and
flocradum be swa hwæðere efes swa hit þonne fyrdleas wæs, and hi mon
eac mid oþrum folcum sohte mæstra daga ælce, oþþe on dæg
oððe on niht, ge of þære fyrde ge eac of þam burgum.
 894.12. Hæfde se cing his fyrd on tuw tonumen swa þæt hi
wæron symble healfe æt ham, healfe ute, buton þam mannum ðe þa
burga heoldon.
 894.14. Ne com se here oftor eall ute of ðam setum þonne tuwa,
oþre siðe þa hi ærest to lande comon ær seo fyrd gesamnod wære,
oðre siþe ða hi of þam gesetum faran woldon.
 894.17. Þa hi gefengon micle herehyþe, and ða woldon ferian
norðweardes ofer Temese innan Eastsexe ongen þa scypu.
 894.18. Ða forrad seo fyrd hi foran and him wið gefeaht æt
Fearnhamme and þone here geflymde, and þa herehiþe ahræddon, and hie
flugon ofer Temese butan ælcum forda, þa upp be Calne on anne iggeoð.
 894.21. Þa besæt seo fyrd hi þær utan þa hwile ðe hi
lengest mete hæfdon, ac hi hæfdon þa hyra stemninge gesetene and hyra
mete genotodne, and wæs se cing þa þæderweardnes on fære mid
þære scire þe mid him selfum fyrdode.
 894.25. Þa he ðæderweardnes wæs, and seo oþru fyrd
wæs hamweard, and ða Deniscan sæton þær behindon, forþon hyra
cing wæs gewundod on þam gefeohte þæt hi hyne ne mihton ferian.
 894.27. Ða gegaderodon ða þe on Norðhymbrum bugeað and on
Eastenglum sum hund scypa and foron suð ymbutan and ymbsæton an geweorc on
Defnascire be þære norðsæ, and þe suðan ymbutan foron ymbsæton
Exanceaster.
 894.31. Þa se cing þæt hyrde, þa wende he hine west wið
Exanceastres mid ealre þære fyrde butan swiðe gewealdenum dæle
easteweardes þæs folces.
 894.33. Þa foron forð oþ hi comon to Lundenbyrig and ða,
mid þam burhwarum and mid þam fultume ðe him westan com, foran east to
Beamfleote.
 894.35. Wæs ða Hæsten þær cumen mid his herge þe
ær æt Middeltune sæt, and eac se micla here wæs ða þærto
cumen ðe ær on Limene muþan sæt æt Apuldre.
 894.37. Hæfde Hæsten ær geworht þæt geweorc æt
Beamfleote, and wæs þa ut afaren on hergeað, and wæs se micla here
æt ham.
 894.39. Þa foron hi to and geflymdon þone here and þæt
geweorc abræcon and genamun eall þæt ðær binnan wæs, ge on feo
ge on wifum ge eac on bearnum, and brohton eall inn to Lundenbyrig and ða
scypu ealle oþþe tobræcon oððe forbærndon oþþe to Lundenbyrig
brohton oððe to Hrofesceastre.
 894.44. And Hæstenes wif and his <foreign>ii</foreign> suna man brohte to þam
cinge, and he hi eft him agef, forðan þe hyra wæs oðer his godsunu,
oþer æðeredes ealdormannes, hæfdon hi hyra onfangen ær Hæsten
to Beamfleote come, and he him hæfde geseald aþas and gislas, and se cing
him eac wel feoh sealde and eac swa ða he ðone cniht agef and þæt
wif.
 894.49. Ac sona swa hi to Beamfleote comon and þæt geweorc
geworht hæfdon, swa hergode he his rice þone ilcan ende þe æðered
his cumpæder healdan sceolde, and eft oþre siðe he wæs on hergeoþ
gelend on þæt ilce rice ða man his weorc abræc.
 894.52. Þa se cing hine west wende mid þære fyrde wið
Exanceastres, swa ic ær sæde, and se here ða burh beseten hæfde,
þa he ðærto gefaren wæs, þa eodon hi to hyra scypum.
 894.55. Ða he wið þone here ðær west abysgod wæs and
ða hergeas wæron þa begen gegadrode to Sceabyrig on Eastsexum and
ðær geweorc worhtan, foron þa begen ætgædre upp be Temese, and him
com to micel eaca ægþer ge of Eastenglum ge of Norðhymbrum.
 894.59. Þa gegadrode æþered ealdormann and æðelelm
ealdormann and æþelnoð ealdormann, and þa cingas ðegnas þe ða
æt ham wæron æt þam geweorcum, of ælcere byrig be eastan
Pedredan, ge be westan Sealwuda, ge be eastan, ge eac be norðan Temese, and
be westan Sæfern, ge eac sum dæl þæs Norðweallcynnes.
 894.63. Þa hi ða gegadrode wæron ealle, ða offoron hi
þone here hindon æt Buttingtune on Sæferne staðe and hine þær
utan besæton on ælce healfe on anum fæstenne.
 894.66. Ða hi þa ðær fela wucena sæton on twa healfa
þære ea, and se cing wæs west on Defnum wið þone scyphere, ða
wæron hi mid metelieste gewægde, and hæfdon þa micelne dæl þara
horsa freten, and ða oþre wæron hungre acwolen.
 894.69. Þa eodon hi ut to þam mannum þe on easthealfe
ðære ea wicodon and him wið gefuhton, and þa cristenon hæfdon
sige.
 894.71. And þær wearð Ordeh cinges þegn ofslegen, and eac
mænige oðre cinges þegnas, and þara Deniscra þær wearð swyþe
micel geslegen, and þe dæl þe ðær onweg com wurdon on fleame
generede.
 894.74. Þa hi ða on Eastsexe comon to hyra geweorce and to hira
scypum, þa gegadrode seo laf eft of Eastenglum and of Norðhymbrum micelne
here onforan winter, and befæstan hyra wif and hyra scipu and hyra feoh on
Eastenglum, and foron anstreces dæges and nihtes þæt hi gedydon on anre
westre ceastre on Wirhealum seo is Liegecester gehaten.
 894.79. Þa ne mihte seo fyrd hi na hindan offaran ær hi
wæron inne on þam geweorce, besæton ðeah þæt geweorc sume <foreign>ii</foreign>
dagas, and genamon ceapes eall þæt ðær butan wæs, and þa menn
ofslogon þe hi foran forridan mihton buton þam geweorce, and þæt corn
eall forbærndon and mid hyra horsum frettan on ælcre efennehþe.
 894.84. And þæt wæs embe <foreign>xii</foreign> monaþ þæs ðe hi
ær hider ofer sæ comon.
 895.1. Ond þa sona æfter þam on ðysum geare for se here of
Wirheale innan Norðwealas forðam hi þær sittan ne mihton, þæt
wæs forþy ðe hi wæron benumen ægþer ge ðæs ceapes ge
þæs cornes þe hi gehergod hæfdon.
 895.4. Þa hi eft of Norðwealum wendon mid þære herehyþe
ðe hi þær genumen hæfdon, þa foron hi ofer Norðhymbraland and on
Eastengle swa swa seo fyrd hi geræcan ne mihte, oð þæt hi comon on
Eastsexenaland easteweard on an igland þæt is ute on þære sæ
þæt is Meresig haten.
 895.8. And ða se here eft hamweard wende þe Exanceaster besetan
hæfde, þa hergodon hi upp on Suðseaxum neah Cisseceastre, and þa
burhware hi geflymdon and hira mænig hund ofslogon and hira scipu sume
genamon.
 895.11. Þa ðy ilcan geare on foreweardne winter þa Deniscan
þe on Meresigge sæton tugon hyra scipu upp on Temese and þa upp on
Ligenan.
 895.13. Þæt wæs embe twa gear þæs ðe hi hider ofer
sæ comon.
 896.1. Ond þy ilcan geare worhte se foresprecena here geweorc be
Ligenan <foreign>xx</foreign> mila bufan Lundenbyrig.
 896.2. Þa ðæs on sumera foron micel dæl þara burhwara
and eac swa oþres folces þæt hi gedydon æt þæra Deniscra
geweorce, and þær wurdon geflymde and sume <foreign>iiii</foreign> cinges þegnas
ofslegene.
 896.5. Þa ðæs on hærfeste wicode se cing on neaweste
þære byrig þa hwile ðe hi hyra corn geripon, þæt ða Deniscan
him ne mihton þæs ripes forwyrnan.
 896.7. Þa sume dæge rad se cing upp be ðære ea and
gehawode hwær man mihte þa ea forwyrcan þæt hi ne mihton þa scipu
utbringan, and hi ða swa didon, worhton twa geweorc on twa healfe þære
ea.
 896.10. Þa hi þæt geweorc furþum ongunnen hæfdon, þa
onget se here þæt hi ne mihton ða scipu ut bringon.
 896.11. Þa forleton hi þa scypu and eodon ofer land, þæt
hi gedydon æt Cwatbricge be Sæfern, and þæt geweorc worhton.
 896.13. Ða rad seo ferd æfter þam herge, and þa menn of
Lundenbyrig gefetedon þa scypu, and þa ealle þe hi alædan ne mihton hi
tobræcon, and þa ðe þær stælweorðe wæron binnan Lundenbyrig
gebrohton.
 896.16. And þa Dæniscan hæfdon hyra wif befæst innan
Eastengle ær hi ut of þam geweorce foron.
 896.17. Þa sæton hi þone winter æt Bricge.
 896.18. Þæt wæs embe þreo gear þæs ðe hi on Limene
muþan hider ofer sæ comon.
 897.1. Ond þæs on sumera on þysum geare tofor se here, sum
on Eastengle, sum on Norðhymbre, and þa ðe feohlease wæron him
þær scypu begeatun and suð ofer sæ foron to Signe.
 897.3. Næfde se here, Godes þances, Angelcynnes ealles
fullswiðe gebrocod, ac hi wæron micle swiðor gebrocode on þam þrim
gearum mid ceapes cwylde and manna, ealra swiðost mid þam þæt monige
ðara selestra cinges þegna þe ðær on lande wæron forðferdon on
þam þrim gearum.
 897.8. Ðara wæs sum Swiþulf bisceop on Hrofesceastre, and
Ceolmund ealdormann on Cent, and Beorhtulf ealdormann on Eastsexum, and
Ealhheard bisceop æt Dorceceastre, and Eadulf cinges þegn on Suðseaxum,
and Beornulf wicgerefa on Wintanceastre, and Ecgulf cinges horsten, and monige
toeacan him, þeah ic þa geþungenestan nemde.
 897.13. Ðy ilcan gere drehton þa hergeas on Eastenglum and on
Norðhymbrum Wessexenaland swiþe be þam suðstaþe mid stæl hergeum,
ealra swiþost mid þam æscum þe hi fela geara ær timbredon.
 897.16. Þa het ælfred cing timbrian lange scipu ongen þa
æscas, þa wæron fullneah twa swa lange swa þa oðre, sume hæfdon
<foreign>lx</foreign> ara, sume ma, þa wæron ægþer ge swiftran ge unwealtran ge eac
hearran þonne þa oðre, næron hi naþor ne on Frysisc gesceapen ne on
Denisc, buton swa him selfum þuhte þæt hi nytweorþoste beon mihton.
 897.20. Þa æt sumum cyrre þæs ilcan geres comon þær
<foreign>vi</foreign> scypu to Wiht and þær micel yfel gedydon, ægþær ge on Defenum
ge welhwær be þam særiman.
 897.23. Þa het se cing faran mid nigonum to þara niwra scypa,
and forforon him þone muþan foran on utermere, ða foron hi mid þrim
scypum ut ongean hi, <foreign>iii</foreign> stodon æt ufeweardum þam muþan on driggum,
wæron þa menn upp on lande of agane.
 897.26. Þa gefengon hi þara ðreora scypu twa æt þam
muþan uteweardum, and þa menn ofslogon, and þæt an oðwand, on þam
wæron eac ða menn ofslegene butan <foreign>v</foreign>, þa comon forþy onweg ðe
þara oðerra scypu asæton, ða wurdon eac uneaþelice aseten, <foreign>iii</foreign>
asæton on þa healfe þæs deopes þe ða Deniscan scypu aseten
wæron, and þa oðru ealle on oðre healfe, þæt hyra ne mihte nan
to oðrum.
 897.32. Ac þa þæt wæter wæs aebbod fela furlanga fram
þam scypum, þa eodon þa Deniscan fram ðam oðrum þrim scypum to
þam oðrum þrim þe on hyra healfe wæron beebbode, and hi þa
ðær gefuhton, and þær wearð ofslegen Lucuman cinges gerefa and
Wulfheard Frysa and æbbe Frysa and æþelere Frysa and æþelferð,
cinges geneat, and ealra manna Frysiscra and Engliscra <foreign>lxii</foreign>, and ðara
Deniscra <foreign>cxx</foreign>.
 897.38. Þa com þam Deniscan scypum þeah ær flod to, ær
þa cristenan mihton hira ut ascufan, and hi forði ut oþreowon.
 897.40. Þa wæron hi to ðam gesargode þæt hi ne mihton
Suðsexanaland utan berowan, ac hira þær twa sæ on land wearp, and
ða menn mon lædde to Winteceaster to þam cinge, and he hi þær ahon
het, and þa menn comon on Eastengle þe on ðam anum scype wæron swyðe
forwundode.
 897.44. Þy ilcan sumera forwearð na læs þonne <foreign>xx</foreign> scypa
mid mannum mid ealle be ðam suðriman.
 897.46. Þy ilcan geare forðferde Wulfric cinges horsþegn, se
wæs Wealhgerefa.
 898.1. Her on þysum geare gefor æþelm Wiltunscire ealdormann
nigon nihtum ær middan sumera, and her forðferde Ealhstan, se wæs on
Lundenne bisceop.
 901.1. Her gefor ælfred Aþulfing <foreign>vi</foreign> nihtum ær Ealra
Halgena mæssan, se wæs cing ofer eall Angelcynn butan þam dæle þe
under Dena anwealde wæs, and he heold þæt rice oþrum healfum geare
læs þe <foreign>xxx</foreign> wintra, and þa feng Eadweard his sunu to rice.
 901.5. And þa gerad Aþelwold æþeling his fæderan sunu
þone ham æt Winburnan, and æt Tweoxn Eam, þæs cinges unþances
and his witena.
 901.7. Þa rad se cing mid fyrde oð he gewicode æt
Baddanbyrig wið Winburnan, and Aþelwold sæt binnan þam ham mid þam
mannum þe him to gebugon, and he hæfde ealle ða gatu forworhte inn to
him, and sæde þæt he wolde oþþe ðær libban oððe þær
licgean.
 901.10. Þa under þam þa rad se æþeling on niht aweg and
gesohte þone here on Norðhymbrum, and hi hine underfengon hym to cinge and
him to bugon.
 901.13. Þa berad mann þæt wif þæt he hæfde ær
genumen butan þæs cinges leafe and ofer þara bisceopa gebodu, forðon
heo wæs ær to nunnan gehalgod.
 901.15. And on þys ilcan gere forðferde æþered, wæs on
Defnum ealdormann, <foreign>iiii</foreign> wucan ær ælfred cing.
 903.1.1. Her gefor Aþulf ealdormann, Ealhswiðe broþor,
Eadwerdes modor cinges, and Uirgilius abbud of Scottum and Grimbold
mæssepreost.
 904.1.1. Her com Aþelwold hider ofer sæ mid eallum þam
flotan þe he begitan mihte, and him to gebogen wæs on Eastsexum.
 905.1.1. Her gelædde Aþelwold þone here on Eastenglum to
unfriðe, þæt hi hergodon ofer eall Myrcnaland oþ hi comon to
Creaccgelade, and foron þær ofer Temese and namon ægþer ge on
Brædene ge ðær onbutan eall þæt hi gehenton meahton, and wendon
þa eft hamweard.
 905.1.5. Þa for Eadweard cing æfter, swa he raþost mihte his
fyrde gegadrian, and oferhergode eall hyra land betweoh dicum and Wusan eall
oþ fennas norð.
 905.1.7. Þa he eft þanon faran wolde, þa het he beodan ofer
ealle þa fyrd, þæt hi foron ealle ut ætsomne.
 905.1.8. Þa ætsætan þa Centiscan þær beæftan ofer
his bebod and <foreign>vii</foreign> ærendracan he him hæfde to asend.
 905.1.10. Þa befor se here hi ðær, and hi þær gefuhton,
and þær wearð Sigulf ealdormann ofslegen and Sigelm ealdormann and
Eadwold cinges þegn and Cenulf abbud and Sigebriht Sigulfes sunu and Eadwold
Accan sunu and mænige eac to him, þeah ic þa geþungnestan nemde, and
on þara Deniscra healfe wæs ofslegen Eohric cing and Aþelwold
æþeling, þe hi him to cinge gecuron, and Beorhsige, Beorhtnoþes sunu
æþelinges, and Ysopo hold and Oscytel hold and swiðe mænig eac mid
him, þe we nu genemnan ne magon.
 905.1.18. And ðær wæs on gehwæþere hand micel wæl
geslegen, and þara Deniscra wearð ma ofslegen, þeah hi wælstowe
geweald ahton.
 905.1.20. And Ealhswið gefor þi ilcan gere.
 906.1.1. Her on ðisum gere gefor ælfred, wæs æt Baþum
gerefa.
 906.1.1. And on þam ilcan gere man gefæstnode þone frið
æt Yttingaforda, swa swa Eadweard cing gerædde, ægþer ge wið
Eastengle ge wið Norðhymbre.
 909.1.1. Her gefor Denulf se wæs on Winteceastre bisceop.
 910.1.1. Her feng Friðestan to bisceopdome on Winteceastre, and
Asser gefor æfter þam, se wæs æt Scireburnan bisceop.
 910.1.2. And þy ilcan gere sende Eadweard cing fyrde ægþer
ge of Wessexum ge of Myrcum, and heo gehergode swiðe micel on þam norð
here ægþer ge on mannum ge on gehwilcum yrfe, and mænige menn ofslogon
þara Deniscra, and þær wæron <foreign>v</foreign> wucan inne.
 911.1.1. Her bræc se here þone frið on Norðhymbrum and
forsawan ælc riht þe Eadweard cing and his witan him budon, and hergodon
ofer Myrcnaland, and se cing hæfde gegadorod sum hund scypa, and wæs ða
on Cent, and þa scipu foron be suþan east andlang sæ togenes him.
 911.1.5. Þa wende se here þæt his fultumes se mæsta
dæl wære on þam scypum, and þæt hi mihton unbefohtone faran
þær ðær hi woldon.
 911.1.7. Þa geahsode se cing þæt þæt hi on hergeað
foron, þa sende his fyrde ægþer ge of Wessexum ge of Myrcum, and hi
offoron þone here hindan, þa he hamweard wæs, and him wið gefuhton and
ðone here geflymdon and his fela ðusenda ofslogon.
 911.1.10. And þær wæs Eowils cing ofslegen and Healfden
cing and Ohter eorl and Scurfa eorl and Oðulf hold and Benesing hold and
Anlaf se Swearta and þurferð hold and Osferð Hlytte and Guðferð hold
and Agmund hold and Guðferð.
 912.1.1. Her gefor æþered ealdormann on Myrcum.
 912.1.1. And Eadweard cing feng to Lundenbyrig and to Oxnaforda and
to eallum þam landum þe ðærto hyrdon.
 913.1.1. Her on þys gere embe Martines mæssan het Eadweard
cing atimbran ða norðran burh æt Heortforda betweoh Meran and
Beneficcean and Ligenan.
 913.1.3. And þa æfter ðam þæs on sumera betweox
gandagum and middan sumera for Eadweard cing mid sumum his fultume on Eastsexe
to Mældune and wicode þær ða hwile þe man ða burh worhte and
getimbrode æt Witham, and him beah god dæl þæs folces to þe ær
under Deniscra manna anwealde wæron, and sum his fultum worhte þa burh
þa hwile æt Heortforda on suðhealfe Ligean.
 914.1.1. Her on geare rad se here ut ofer Eastron of Hamtune and of
Ligreceastre and bræcon þone frið, and slogon mænige menn æt
Hocenertune and þær onbutan.
 914.1.3. And ða swiðe raþe æfter þam, swa ða oðre
ham comon, þa fundon hi oðre folcrade þæt rad ut wið Ligtunes, and
þa wurdon þa landleode his gewære and him wið gefuhton, and gebrohton
hi on fullan fleame and ahreddon eall þæt hi genumen hæfdon and eac
hira horsa and hira wæpna micelne dæl.
 915.1.1. Her on þysum gere com micel scyphere hider ofer suðan
of Lidwiccum, and <foreign>ii</foreign> eorlas mid, Ohter and Hraold, and foron þa west
onbutan þæt hi gedydon on Sæfern muþan and hergodon on Norðwealas
æghwær be þam staðum þær hi þonne onhagode, and gefengon
Camelgeac bisceop on Yrcingafelda and læddon hine mid hym to scypum, and
þa alysde Eadweard cing hine mid <foreign>xl</foreign> pundon.
 915.1.7. Þa æfter ðam þa for se here eall up and wolde
faran þa gyt on hergoð wið Yrcingafeldes.
 915.1.8. Þa gemetton þa menn hi of Hereforda and of
Gleweceastre and of ðam nehstan burgum, and him wið gefuhton and hi
geflymdon, and ofslogon þone eorl Hraold and ðæs oþres eorles
broþor, Ohteres, and micel þæs heres, and bedrifon hi on anne pearroc
and besæton hi þær utan oþ hi him sealdon gislas þæt hi of
ðæs cinges anwealde faran woldon.
 915.1.13. And se cing hæfde fundon þæt him man sæt wið
on healfe Sæfern muþan westan fram Wealum, east oð Afene muþan,
þæt hi ne dorston þæt land nawern on þa healfe gesecan.
 915.1.16. Þa bestælon hi hi þeah nihtes upp æt sumum twam
cirrum, æt oþrum cyrre be eastan Weced, æt oðrum cyrre æt
Portlocan.
 915.1.18. Þa sloh hi mon æt ægþrum cyrre, þæt hyra
feawa onweg comon buton þa ane þe ðær ut ætswymman mihton to þam
scypum.
 915.1.20. And þa sæton hi ute on ðam iglande æt Steapan
Reolice oþ þone ferst þe hi wurdon swiðe metelease, and monige menn
hungre acwolen, forðon hine mihton nanne mete geræcan, foron ða þanon
to Deomedum and þanon to Yrlande, and þis wæs on hærfest.
 915.1.24. And þa æfter ðam on þam ilcan gere ætforan
Martines mæssan þa for Eadweard cing to Buccingahamme mid his fyrde and
sæt þær <foreign>iiii</foreign> wucan and geworhte þa byrig buta on ægðer healfe
eas ær he þanon fore.
 915.1.27. And þurcytel eorl hine gesohte him to hlaforde, and
þa eorlas ealle, and ða yldestan menn þe to Bedaforda hyrdon, and eac
mænige þara ðe to Hamtune hyrdon.
 902.2.1. Her Ealhswið forðferde.
 902.2.1. And þy ilcan gere wæs þæt gefeoht æt þam
Holme Cantwara and þara Deniscra.
 904.2.1. Her mona aþystrode.
 905.2.1. Her ætywde cometa.
 907.2.1. Her wæs Ligcester geedniwod.
 909.2.1. Her wæs Sancte Oswaldes lic gelæded of Beardanigge
on Myrce.
 910.2.1. On þysum gere Engle and Dene gefuhton æt Teotanheale,
and Engle sige namon.
 910.2.2. And þy ilcan geare æðelflæd getimbrede þa burh
æt Bremesbyrig.
 911.2.1. Ða ðæs oþres geares gefor æþered Myrcna
hlaford.
 912.2.1. Her com æþelflæd Myrcna hlæfdige on þone
halgan æfen Inuentione Sancte Crucis to Scergeate and þær ða burh
getimbrede, and þæs ilcan geares þa æt Bricge.
 913.2.1. Her Gode forgyfendum for æþelflæd Myrcna
hlæfdige mid eallum Myrcum to Tamaweorðige and þa burh þær
getimbrede on foreweardne sumor, and þæs foran to hlafmæssan þa æt
Stæfforda.
 914.2.1. Þa ðæs oþre geare þa æt Eadesbyrig on
foreweardne sumor, and þæs ilcan geres eft on ufeweardne hærfest þa
æt Wæringwicum.
 915.2.1. Þa ðæs oþre geare on ufan midne winter þa æt
Cyricbyrig and þa æt Weardbyrig, and ðy ilcan gere foran to middan
wintra þa æt Rumcofan.
 916.1. Her wæs Ecgbriht abbud unscyldig ofslegen foran to middan
sumera on <foreign>xvi Kalendas Iulii</foreign>, þy ilcan dæge wæs Sancte Ciricius tid
þæs ðroweres, mid his geferum, and ðæs embe þreo niht sende
æþelflæd fyrde on Wealas and abræc Brecenan mere and þær genam
ðæs cinges wif feower and ðritiga sume.
 917.1. Her æþelflæd Myrcna hlæfdige, Gode fultumgendum,
foran to hlæfmæssan begeat þa burh mid eallum þam ðe þærto
hyrde þe ys haten Deoraby, þær wæron eac ofslegene hyre þegna
feower ðe hire be sorge wæron binnan þam gatum.
 918.1. Her heo begeat on hire geweald mid Godes fultume on
foreweardne gear gesybsumlice þa burh æt Ligraceastre, and se mæsta
dæl þæs herges þe ðær to hirde wearð underþeoded.
 918.3. And hæfdon eac Eforwicingas hire gehaten, and sume on
wedde geseald, sume mid aþum gefæstnod þæt hi on hyre rædenne beon
woldon.
 918.5. Ac swiðe hrædlice þæs ðe hi þæs geworden
hæfde, heo gefor <foreign>xii</foreign> nihtun ær middan sumera binnan Tamaweorþige ðy
eahtoþan geare þæs ðe heo Myrcna anweald mid riht hlaforddome
healdende wæs, and hyre lic lið binnan Gleawcestre on þam east portice
Sancte Petres cyrcean.
 919.1. Her eac wearð æþeredes dohtor Myrcna hlafordes
ælces anwealdes on Myrcum benumen, and on Westsexe aleded þrim wucum ær
middan wintra, seo wæs haten ælfwyn.
 921.1. Her Eadweard cing getimbrede þa burh æt Cledemuþan.
 924.1. Her Eadweard cing gefor on Myrcum æt Fearndune, and
ælfwerd his sunu swiðe hraðe þæs gefor æt Oxnaforda, and hira
lic lið æt Wintanceastre.
 924.3. And æþelstan wæs of Myrcum gecoren to cinge and
æt Cingestune gehalgod, and he geaf his sweostor Ofsæ Ealdseaxna
cynges/ suna.
 934.1. Her for æþelstan cing on Scotland, ægþer ge mid
landhere ge mid scyphere, and his micel oferhergode.
 940.1. Her æþelstan cing forðferde on <foreign>vi Kalendas
Novembris</foreign> embe <foreign>xl</foreign> wintra butan anre nihte þæs ðe ælfred cing
forðferde, and Eadmund æþeling feng to rice, and he wæs ða <foreign>xviii</foreign>
wintre, and æþelstan cing ricsode <foreign>xiiii</foreign> gear and <foreign>x</foreign> wucan.
 942.1. Her Eadmund cing onfeng Onlafes cinges æt fullwihte, and
þy ilcan gere embe tela micelne ferst he onfeng Rægnoldes cinges æt
bisceopes handa.
 944.1. Her Eadmund cing geeode eall Norðhymbraland him to
gewealde, and aflymde ut <foreign>ii</foreign> cingas, Anlaf Sihtrices sunu and Rægnold
Cuþferðes sunu.
 945.1. Her Eadmund cing oferhergode eall Cumbraland and hit let
eall to Malculme Scotta cinge on þæt gerad þæt he wære his
midwyrhta ægþer ge on sæ ge on lande.
 946.1. Her Eadmund cing forðferde on Sancte Augustines
mæssedæg, and he hæfde rice seofoþe healf gear, and þa feng Eadred
æþeling his broðor to rice, and gerad eall Norðhymbraland him to
gewealde, and Scottas him aþas sealdon þæt hi eall woldon þæt he
wolde.
 956.1. Her forðferde Eadred cing, and Eadwi feng to rice.
 957.1. Her Eadgar æþeling feng to Myrcnarice.
 959.1. Her forðferde Eadwig cing, and Eadgar his broþor feng to
rice, ægðer ge on Wessexum ge on Myrcum ge on Norðhymbrum, and he wæs
þa <foreign>xvi</foreign> wintre.
 971.1. Her forðferde Oskitel arcebisceop, se wæs ærest to
Dorkeceastre to leodbisceope gehalgod and eft to Eoferwicceastre be Eadweardes
cinges unnan and be ealra his witena þæt he wæs to arcebisceope
gehalgod.
 971.3. And he wæs twa and <foreign>xxii</foreign> wintra bisceop, and he
forðferde on Ealra Halgena mæsseniht <foreign>x</foreign> nihton ær Martines mæssan
æt Tame, and þurkytel abbud, his mæg, ferede þæs bisceopes lic to
Bedanforda forþan ðe he wæs þa þær abbud on þone timan.
 972.1. Her forðferde Eadmund æþeling.
 976.1. Her on þys geare wæs se miccla hungor on Angelcynne.
 977.1. Her wæs þæt myccle gemot æt Kyrtlingtune ofer
Eastron, and ðær forðferde Sidemann bisceop on hrædlican deaþe on
<foreign>ii Kalendas Maius</foreign>, se wæs Defnascire bisceop, and he wilnode þæt his
licræst sceolde beon æt Cridiantune æt his bisceopstole.
 977.4. Þa het Eadweard cing and Dunstan arcebisceop þæt hine
man ferede to Sancta Marian mynstre, þæt his æt Abbandune, and man eac
swa dyde, and he is eac arwyrðlice bebyrged on þa norðhealfe on Sanctus
Paulus portice.
 978.1. Her on þysum geare wearð Eadweard cyning gemartyrad, and
æþelred æþeling his broðor feng to þam rice, and he wæs on
þam ylcan geare to cinge gehalgod.
 978.3. On þam geare forðferde Alfwold, se wæs bisceop on
Dorsætum, and his lic lið on þam mynstre æt Scireburnan.
 979.1. On þys geare wæs æþelred to cininge gehalgod on
þone sunnandæig feowertyne niht ofer Eastron æt Cingestune, and
þær wæron æt his halgunge twegen ercebisceopas and tyn
leodbisceopas.
 979.3. Þy ilcan geare wæs gesewen blodig wolcen on oftsiðas
on fyres gelicnesse, and þæt wæs swyðost on middeniht oþywed, and
swa on mistlice beamas wæs gehiwod, þonne hit dagian wolde, þonne toglad
hit.
 980.1. Her on þys geare wæs æþelgar abbod to bisceope
gehalgod on <foreign>vi Nonas Mai</foreign> to þam bisceopstole æt Seolesigge, and on þam
ylcan geare wæs Suðhamtun forhergod fram scipherige and seo burhwaru
mæst ofslegen and gehæft, and þy ilcan geare wæs Tenetland gehergod,
and þy ilcan geare wæs Legeceasterscir gehergod fram norð scipherige.
 981.1. Her on þys geare wæs Sancte Petroces stow forhergod,
and þy ilcan geare wæs micel hearm gedon gehwær be þam særiman,
ægþer ge on Defenum ge on Wealum.
 981.3. And on þam ylcan geare forðferde ælfstan bisceop on
Wiltunscire, and his lic lið on þam mynstre æt Abbandune, and Wulfgar
feng þa to ðam bisceopdome.
 981.5. And on þam ylcan geare forðferde Womær abbod on
Gent.
 982.1. Her on þys geare comon upp on Dorsætum <foreign>iii</foreign> scypu
wicinga and hergodon on Portlande.
 982.2. Þy ilcan geare forbarn Lundenbyrig, and on þam ylcan
geare forðferdon twegen ealdormenn, æþelmær on Hamtunscire and
Eadwine on Suðseaxum, and æþelmæres lic lið on Wintanceastre on
Niwan mynstre and Eadwines on þam mynstre æt Abbandune.
 982.6. Þæs ylcan geares forðferdon twa abbodessan on
Dorsætum, Herelufu on Sceaftesbyrig and Wulfwin on Werham.
 982.8. And þy ilcan geare for Odda Romana casere to Greclande and
þa gemette he þara Sarcena mycele fyrde cuman upp of sæ, and woldon þa
faran on hergoð on þæt cristene folc, and þa gefeaht se casere wið
hi, and þær wæs micel wæl geslægen on gehwæþere hand, and se
casere ahte wælstowe geweald, and hwæðere he þær wæs micclum
geswenced ær he þanon hwurfe, and þa he hamweard for.
 982.14. Þa forðferde his broþorsunu, se wæs haten Odda,
and he wæs Leodulfes sunu æþelinges, and se Leodulf wæs þæs
ealdan Oddan sunu and Eadweardes cininges dohtor sunu.
 983.1. Her forðferde ælfhere ealdorman, and feng ælfric to
þam ilcan ealdordomscipe.
 983.2. And Benedictus papa forþferde.
 984.1. Her forðferde Aþelwold bisceop on <foreign>Kalendas Augustus</foreign>.
 985.1. Her wæs ælfric ealdorman ut adræfed of earde.
 985.1. And on þam ilcan geare wæs Eadwine to abbode gehalgod
to þam mynstre æt Abbandune.
 986.1. Her se cyning fordyde þæt bisceoprice æt
Hrofeceastre.
 986.1. Her com ærest se micla yrfcwealm on Angelcyn.
 988.1. Her wæs Wecedport geheregod, and Goda se Defenisca
þegen ofslagen and mycel wæl mid him.
 988.2. Her gefor Dunstan arcebisceop, and æþelgar bisceop
feng æfter him to arcestole, and he lytle hwile æfter þæm lyfode,
butan <foreign>i</foreign> gear and <foreign>iii</foreign> monþas.
 990.1. Her Sigeric wæs gehalgod to arcebisceop, and Eadwine
abbud forðferde, and Wulfgar abbud feng to þam rice.
 991.1. Her wæs Gypeswic gehergod, and æfter þon swiðe
raðe wæs Brihtnoð ealdorman ofslegen æt Mældune.
 991.2. And on þam geare man gerædde þæt man geald
ærest gafol Denescum mannum for ðam miclan brogan þe hi worhton be ðam
særiman, þæt wæs ærest <foreign>x</foreign> ðusend punda.
 991.4. Þæne ræd gerædde ærest Syric arcebisceop.
 992.1. Her Oswald se haliga arcebisceop forlet þis lif and
geferde þæt heofenlice, and æþelwine ealdorman gefor on þam ilcan
geare.
 992.3. Þa gerædde se cyning and ealle his witan þæt man
gegadrede ealle ða scipu þe ahtes wæron to Lundenbyrig, and se cyning
þa betæhte þy fyrde to lædenne ælfrice ealdormen and þorede
eorlle and ælfstane bisceope and æscwige bisceope, and sceoldon cunnian,
meahton hy þone here ahwær utan betreppan.
 992.8. Þa sende se ealdorman ælfric and het warnian ðone
here, and þa on ðære nihte þe hy on ðone dæig togædere fon
sceoldan, þa sceoc he on niht fram þære fyrde him sylfum to myclum
bysmore, and se here ða ætbærst butan an scyp þær man ofsloh.
 992.11. And þa gemette se here ða scypu of Eastenglum and of
Lundene, and hi ðær ofgeslogan micel wæl and þæt scyp genaman eall
gewæpnod and gewædod þæt se ealdorman on wæs.
 992.14. And ða æfter Oswaldes arcebisceopes forðsiþe feng
Ealdulf abbud to Eoforwic stole and to Wigernaceastre, and Kenulf to ðam
abbudrice æt Buruh.
 993.1. Her on þis geare wæs Bebbanburuh abrocen and mycel
herehyþe ðær genumen, and æfter þam com to Humbran muþan se here
and ðær mycel yfel worhton ægþer ge on Lindesige ge on
Norðhymbran.
 993.3. Þa gegaderede man swiðe micle fyrde, and þa hi
togædere gan sceoldon, þa onstealdan þa heretogan ærest þone fleam,
þæt wæs Fræna and Godwine and Fryþegyst.
 993.5. On þyssum geare het se cyning ablendan ælfgar,
ælfrices sunu ealdormannes.
 994.1. Her on ðissum geare com Anlaf and Swegen to Lundenbyrig on
Natiuitas Sancte Marie mid <foreign>iiii</foreign> and hundnigontigum scypum, and hi ða
on þa buruh fæstlice feohtende wæron and eac hi mid fyre ontendon
woldan, ac hi þær geferdon maran hearm and yfel þonne hi æfre wendon
þæt him ænig buruhwaru gedon sceolde.
 994.5. Ac seo halige Godes modor on þam dæge hire
mildheortnesse þære buruhware gecydde, and hi ahredde wið heora
feondum.
 994.7. And hi þanone ferdon and worhton þæt mæste yfel
ðe æfre æni here gedon meahte on bærnette and heregunge and on
manslyhtum ægþer ge be ðam særiman and on Eastseaxum and on Kentlande
and on Suðseaxum and on Hamtunscire, and æt neaxtan namon him hors and
ridon him swa wide swa hi woldan and unasecgendlice yfel wyrcgende wæron.
 994.12. Þa gerædde se cyning and his witan þæt him man to
sende and him behet gafol and metsunge wið þon ðe hi þære heregunge
geswicon, and hi ða þæt underfengon, and com þa eall se here to
Hamtune and ðær wintersetl namon, and hi mon þær fedde geond eall
Westseaxenarice, and him mon geald feos <foreign>xvi</foreign> ðusend punda.
 994.17. Þa sende se cyning æfter Anlafe cynge ælfeah
bisceop and æþelweard ealdorman, and man gislude þa hwile into þam
scipum, and hi ða læddon Anlaf mid miclum wurðscipe to þam cyninge to
Andeferan, and se cyning æþelred his onfeng æt bisceopes handa and him
cynelice gifode, and him þa Anlaf behet, swa he hit eac gelæste þæt
he næfre eft to Angelcynne mid unfriðe cuman nolde.
 995.1. Her on þissum geare æteowde cometa se steorra, and
Sigeric arcebisceop forðferde.
 996.1. Her on þissum geare wæs ælfric gehalgod to
arcebisceope to Cristes cyrican.
 997.1. Her on ðissum geare ferde se here abutan Defenanscire into
Sæfern muðan and þær heregodan ægðer ge on Cornwealum and on
Norðwealum and on Defenum, and eodon him þa up æt Wecedport and þær
micel yfel worhton on bærnette and on mannslihtum, and æfter þam wendon
eft abutan Penwiðsteort on þa suðhealfe and wendon þa into Tamer
muðan and eodon þa up oð hi comon to Hlydanforda, and ælc þing
bærndon and slogon þe hi gemitton, and Ordulfes mynster Tæfingstoc
forbærndon and unasecgendlice herehyðe mid him to scypon brohton.
 998.1. Her wende se here eft eastweard into From muðan and
þær æghwær up eodon swa wide swa hi woldon into Dorsæton, and man
oft fyrde ongean hi gaderede, ac sona swa hi togædere gan sceoldan, þonne
wearð þær æfre ðuruh sum þing fleam astiht, and æfre hi æt
ende sige ahton.
 998.4. And þonne oðre hwile lagon him on Wihtlande and æton
him þa hwile of Hamtunscire and of Suðseaxum.
 999.1. Her com se here eft abutan into Temese and wendon þa up
andlang Medwægan and to Hrofeceastre, and com þa seo Centisce fyrd þar
ongean, and hi ða þær fæste togædere fengon, ac wala þæt hi
to raðe bugon and flugon.
 999.4. And þa Deniscan ahton wælstowe geweald, and namon þa
hors and ridan swa hwider swa hi sylf woldon and forneah ealle Westkentingas
fordydon and forheregodon.
 999.6. Ða rædde se cyning wið his witan þæt man sceolde
mid scypfyrde and eac mid landfyrde hym ongean faran, ac þa ða scipu gearwe
wæron, þa ylcodan þa deman fram dæge to dæge and swencte þæt
earme folc þæt on ðam scipon læg, and a, swa hit forðwerdre beon
sceolde, swa wæs hit lætre fram anre tide to oþre.
 999.10. And a hi leton heora feonda werod wexan, and a man rymde
fram þære sæ, and hi foron æfre forð æfter.
 999.12. And þonne æt ðam ende ne beheold hit nan þing, seo
scypfyrding ne seo landfyrding, buton folces geswinc and feos spylling and
heora feonda forðbyldung.
 1000.1. Her on þisum geare se cyning ferde in to Cumerlande and
hit swiðe neah eall forheregode, and his scypu wendon ut abutan Legceaster
and sceoldan cuman ongean hine, ac hi ne meahton.
 1000.3. Þa geheregodon hi Monige, and se unfriðflota wæs
ðæs sumeres gewend to Ricardes rice.
 1001.1. Her com se here to Exan muðan, and eodon þa up to
ðære byrig and ðær fæstlice feohtende wæron, ac him mon swiðe
heardlice wiðstod.
 1001.3. Þa wendon hi geond þæt land and dydan ealswa hi
bewuna wæron, slogon and bærndon.
 1001.4. Þa gesomnede man þær ormæte fyrde Defenisces
folces and Sumersætisces folces, and hi ða tosomne comon æt Peonnho,
and sona swa hi togædere coman, þa beah þæt folc, and hi ðær
mycel wæll ofslogan and ridon þa ofer þæt land, and wæs æfre
heora æftra siþ wyrsa þonne se æra, and mid him ða micle herehuðe
to scipon brohton.
 1001.9. And ðanon wendon into Wihtlande and ðær him ferdon
abutan swa swa hi sylf woldan, and him nanþing ne wiðstod, ne him to ne
dorste scyphere on sæ, ne landfyrd, ne eodon hi swa feor up.
 1001.12. Wæs hit þa on ælce wisan hefig tyme, forðam þe
hi næfre hiora yfeles ne geswicon.
 1002.1. Her on ðissum geare se cyning gerædde and his witan
þæt man sceolde gafol gyldan þam flotan and frið wið hi niman wið
þon þe hi heora yfeles geswican sceoldan.
 1002.3. Þa sende se cyning to þam flotan Leofsige ealdorman,
and he ða þæs cyninges worde and his witena gryð wið hi gesette, and
þæt hi to metsunge fengon and to gafole, and hi ða þæt underfengon,
and him mon ða gegeald <foreign>xxiiii</foreign> þusend punda.
 1002.7. Þa on gemang þissum ofsloh Leofsige ealdorman æfic
þæs cynges heahgerefan, and se cyng hine ða utode of earde.
 1002.8. And þa on ðam ilcan lenctene com seo hlæfdige
Ricardes dohtor hider to lande, and on þam ilcan sumera Ealdulf arcebisceop
forðferde, and on þam geare se cyng het ofslean ealle þa Deniscan men
þe on Angelcynne wæron, ðis wæs gedon on Britius mæssedæig,
forðam þam cyninge wæs gecyd þæt hi woldan hine besyrwan æt his
life and siððan ealle his witan and habban siþþan þis rice.
 1003.1. Her wæs Exacester tobrocen þuruh þone Frenciscan
ceorl Hugan, ðe seo hlæfdige hire hæfde geset to gerefan, and se here
ða þa buruh mid ealle fordyde and micle herehyðe þær genamon.
 1003.3. And on þam ilcan geare eode se here up into Wiltunscire.
 1003.4. Þa gegaderede man swiðe micle fyrde of Wiltunscire and
of Hamtunscire, and swiðe anrædlice wið þæs heres werd wæran.
 1003.6. Þa sceolde se ealdorman ælfric lædan þa fyrde, ac
he teah ða forð his ealdan wrencas.
 1003.7. Sona swa hi wæron swa gehende þæt ægðer here
on oþerne hawede, þa gebræd he hine seocne and ongan hine brecan to
spiwenne and cwæð þæt he gesicled wære, and swa þæt folc
becyrde þæt he lædan sceolde, swa hit gecweden ys, þonne se heretoga
wacað, þonne bið eall se here swiðe gehindrad.
 1003.12. Þa Swegen geseah þæt hi anræde næron and
þæt hi ealle toforan, þa lædde he his here into Wiltune, and hi þa
buruh geheregodon and forbærndon, and eode him þa to Searbyrig and
þanone eft to sæ ferde þær he wiste his yðhengestas.
 1004.1. Her com Swegen mid his flotan to Norðwic and þa buruh
eall geheregode and forbærnde.
 1004.2. Þa gerædde Ulfcytel wið ða witan on Eastenglum
þæt hit betere wære þæt mon wið þone here friðes ceapode
ær hi to mycelne hearm on ðam earde gedydon, forðæm hi unwæres
comon and he fyrst næfde þæt he his fyrde gegaderede.
 1004.5. Þa under ðam griþe þe him betweonan beon sceolde,
þa bestæl se here up of scypon and wendon hiora fore to þeodforda.
 1004.7. Þa Ulfcytel þæt undergeat, þa sende he þæt
mon sceolde þa scipu toheawan, ac hi abruðan þa ðe he to þohte, and
he ða gegaderede his fyrde digolice swa he swyðost mihte.
 1004.10. And se here com þa to ðeodforda binnan <foreign>iii</foreign> wucan
þæs ðe hi ær geheregodon Norðwic, and þær binnon <foreign>i</foreign> niht
wæron and þa buruh heregodon and forbærndon.
 1004.12. Þa on mergen, ða hi to scipon woldon, þa cwom
Ulfcytel mid his werode þæt hi ðær togædere fon sceoldon, and hi
þær togædere fæstlice fengon, and micel wæl ðær on
ægðre hand gefeol.
 1004.15. Ðær wearð Eastengla folces seo yld ofslagen, ac gif
þæt fulle mægen ðær wære, ne eodon hi næfre eft to scipon,
swa hi sylfe sædon, þæt hi næfre wyrsan handplegan on Angelcynne ne
gemitton þonne Ulfcytel him to brohte.
 1005.1. Her on þissum geare wæs se micla hungor geond Angelcyn
swylce nan man ær ne gemunde swa grimne.
 1005.2. And se flota ðæs geares gewende of þissum gearde to
Denemarce and lytelne fyrst let þæt he eft ne com.
 1006.1. Her forðferde ælfric arcebisceop, and ælfeah
bisceop/ feng æfter him to ðam arcestole.
 1006.2. And on þam ilcan geare wæs Wulfgeate eall his ar
ongenumen, and Wulfeah and Ufegeat wæron ablende, and ælfelm ealdorman
ofslagen, and Kenulf bisceop forðferde.
 1006.4. And þa ofer þone midne sumor com þa se micla flota to
Sandwic and dydon ealswa hi ær gewuna wæron, heregodon and bærndon and
slogon swa swa hi ferdon.
 1006.7. Þa het se cyng abannan ut ealne þeodscipe of Wesseaxum
and of Myrcnum, and hi lagon ute þa ealne ðone hærfest on fyrdinge
ongean þone here, ac hit naht ne beheold þe ma ðe hit oftor ær dide.
 1006.10. Ac for eallum þissum se here ferde swa he sylf wolde,
and seo fyrding dyde þære landleode ælcne hearm þæt him naðer ne
dohte, ne inghere ne uthere.
 1006.13. Þa hit winterlæhte, þa ferde seo fyrd ham.
 1006.13. And se here com ða ofer ða Sancte Martines mæssan
to his friðstole Wihtlande and tylode him þær æghwær þæs ðe
hi behofedon, and þa to ðam middan wintran eodan him to heora gearwan
feorme ut þuruh Hamtunscire into Bearrucscire to Readingon, and hi a dydon
heora ealdan gewunan, atendon hiora herebeacen swa hi ferdon.
 1006.18. Wendon þa to Wealingaforda and þæt eall
forswældon, and wæron him ða ane niht æt Ceolesige, and wendon him
þa andlang æscesdune to Cwicelmeshlæwe, and þær onbidedon beotra
gylpa, forðon oft man cwæþ, gif hi Cwicelmeshlæw gesohton, þæt
hi næfre to sæ gan ne scoldon, wendon him þa oðres weges hamwerd.
 1006.23. Þa wæs ðær fyrd gesomnod æt Cynetan, and hi
þær togædere fengon, and sona þæt wered on fleame gebrohton and
syþþan hiora herehyþe to sæ feredan, ac þær mihton geseon
Wincester leode rancne here and unearhne ða hi be hiora gate to sæ eodon,
and mete and madmas ofer <foreign>l</foreign> mila him fram sæ fetton.
 1006.29. Þa wæs se cyning gewend ofer Temese into
Scrobbesbyrigscire and nam þær his feorme in þære middes wintres
tide.
 1006.30. Ða wearð hit swa micel ege fram þam here þæt
man ne mihte geþencan and ne asmeagan hu man hi of earde adrifan sceolde
oþþe ðisne eard wið hi gehealdan, forðan þe hi hæfdon ælce
scire on Wesseaxum stiðe gemearcod mid bryne and mid heregunge.
 1006.34. Agan se cyning þa georne to smeagenne wið his witan
hwæt him eallum rædlicust þuhte þæt mon ðissum earde gebeorhgan
mihte ær he mid ealle fordon wurde.
 1006.36. Þa gerædde se cyng and his witan eallum þeodscype
to þearfe, þeah hit him eallum lað wære, þæt man nyde moste þam
here gafol gildan.
 1006.39. Þa sende se cyning to þam here and him cyðan het
þæt he wolde þæt him grið betweonan beon sceolde and him mon gafol
gulde and metsunge syllan sceolde, and hi ða ealle þæt underfengon, and
him ametsode þa geond Angelcyn.
 1007.1. Her on ðissum geare wæs þæt gafol gelæst þam
here, þæt wæs <foreign>xxxvi</foreign> þusend punda.
 1007.2. On þissum geare eac wæs Eadric geset to ealdormen
geond Myrcnarice.
 1008.1. Her bebead se cyng þæt man sceolde ofer eall Angelcyn
scypu fæstlice wyrcan, þæt is ðonne of þrim hund hidum and of tynum
ænne scegð and of <foreign>vii</foreign> hidum helm and byrnan.
 1009.1. Her on þissum geare wurdan þa scypu gearwe ðe we
ær ymbbe spræcon, and hiora wæs swa feala swa næfre ær, þæs
ðe us bec secgað, on Angelcynne ne gewurdon on nanes cyninges dæge, and
hi man ða ealle togædere ferode to Sandwic, and ðær sceoldan licgan
and þisne eard healdan wið ælcne uthere.
 1009.5. Ac we ða gyt næfdon þa gesælða ne þone
wyrðscype þæt seo scypfyrd nyt wære þissum earde þe ma ðe heo
ofter ær wæs.
 1009.7. Þa gewearð hit on þissum ylcan timan oþþe lytle
ær þæt Brihtric, Eadrices broðor ealdormannes, forwregde Wulfnoð
cild to þam cyninge, and he þa ut gewende and him þa to aspeon þæt
he hæfde <foreign>xx</foreign> scypa and he ða heregode æghwær be ðam suðriman
and ælc yfel worhton.
 1009.11. Þa cydde man into þære scypfyrde þæt man hi
eaðe befaran mihte, gif man embe wære.
 1009.12. Þa genam se Brihtric him to hundeahtatig scypa and
ðohte þæt he him micles wordes wyrcan sceolde, þæt he Wulfnoð
cucone oþþe deadne begytan sceolde.
 1009.15. Ac þa hi ðiderwerd wæron, þa com him swilc wind
ongean swilc nan man ær ne gemunde, and þa scypo ða ealle tobeot and
toþærsc and on land awearp, and com se Wulfnoð sona and þa scypo
forbærnde.
 1009.18. Þa ðis þus cuð wæs to þam oþerum scipum
þær se cyng wæs, hu ða oþre geferdon, hit wæs þa swilc hit
eall rædleas wære, and ferde se cyning him ham and þa ealdormen and
ða heahwitan and forleton þa scipo ðus leohtlice.
 1009.21. And þæt folc þa þæt on ðam scipon wæron
fercodon eft to Lundene and leton ealles þeodscypes geswinc ðus leohtlice
forwurðan.
 1009.23. And næs se sige na betere þe eal Angelcyn to hopode.
 1009.24. Ða þeos scypfyrd þus geendod wæs, þa com sona
æfter lafmæssan se ungemætlica unfriðhere þe we heton ðurkilles
here to Sandwic, and sona wendon hiora fore to Cantwarebyrig and ða buruh
raðe geeodon, gif hi ðe hraðor to him friðes ne gyrndon, and ealle
Eastcentingas frið wið þone here genamon and him gesealdon <foreign>iii</foreign> þusend
pund.
 1009.29. And se here þa sona æfter ðam wende oþ he com to
Wihtlande, and þær æghwær on Suðsexum and on Hamtunscire and eac
on Bearrocscire heregodon and bærndon swa hiora gewuna is.
 1009.32. Þa het se cyning abannan ut ealne þeodscype þæt
man on ælce healfe wið hi healdan sceolde, ac þeahhwæðere hi ferdon
loca hu hi woldon.
 1009.34. Þa sume siðe hæfde se cyning hi forne forgan mid
ealre fyrde, þa hi to scypon woldan, and eal folc gearu wæs him on to
fonne, ac hit wæs þa ðuruh Eadric ealdorman gelet swa hit gyt æfre
wæs.
 1009.38. Ða æfter Sanctus Martines mæssan þa ferdon hi
eft agen to Cent and namon him wintersetl on Temesan and lifdon him of
Eastseaxum and of ðam scirum þe ðær nexð wæron on twam healfum
Temese, and oft hi on þa buruh Lundene fuhton, ac si Gode lof þæt heo
gyt gesund stent, and hi þær æfre yfel geferdon.
 1009.42. And þa æfter middan wintra ða namon hi ænne
upgang/ ut þuruh Ciltern and swa to Oxenaforda, and ða buruh forbærndon,
and namon hit ða on twa healfa Temese to scypeweard.
 1009.45. Þa gewarnode man hi þæt ðær wæs fyrd
gegaderod æt Lundene ongean hi, wendon him ða ofer æt Stane and ðus
ferdon ealne þone winter, and þæt lencten wæron him on Cent and
betton hiora scypu.
 1010.1. Her on ðissum geare com se foresprecena here ofer Eastron
to Eastenglum and wendon up æt Gypeswic and eodon anreces þær hi
geacsodon Ulfcytel mid his fyrde, þis wæs on ðam dæge <foreign>Prima Ascensio
Domini</foreign>, and þa sona flugon Eastengle, þa stod Grantabricscir fæstlice
ongean.
 1010.5. Þær wæs ofslagen æþelstan ðæs cynges
aþum and Oswig and his sunu and Wulfric Leofwines sunu and Eadwig æfices
broðor and feala oþera godra þegna and folces ungerim.
 1010.8. Þone fleam ærest astealde þurcytel Myranheafod, and
þa Denan ahton wælstowe geweald and þone eard <foreign>iii</foreign> monþas hergodon
and bærndon.
 1010.11. Ge fyrðon on þa wildan fennas hi ferdon, and men and
yrfe hi slogon and bærndon geond þa fennas, and þeodford hi
forbærndon and Grantabricge, and syððan wendon eft suðwerd into
Temese, and ridan þa gehorsedan men ongean þa scipo.
 1010.14. And siððan eft hrædlice wendon westweard on
Oxenafordscire, and þanon on Buccingahamscire, and swa andlang Usan oð hi
comon to Bedeforda, and swa forð oþ Temesanford, and a bærndon swa hi
geferdon.
 1010.18. Wendon þa eft to scipon mid hiora herehyðe and þonne
hi to scipon ferdon, þonne sceolde fyrd ut eft ongean þæt hi up woldan,
þonne ferde seo fyrd ham.
 1010.20. And þonne hi wæron be easton, þonne heold man fyrde
be westan, and þonne hi wæron be suðan, þonne wæs ure fyrd be
norðan.
 1010.22. Þonne bead man eallan witan to cynge, and man sceolde
þonne rædan hu man þisne eard werian sceolde, ac, þeah mon þonne
hwæt rædde, þæt ne stod furðon ænne monað.
 1010.24. Æt nextan næs nan heafodman þæt fyrde gaderian
wolde, ac ælc fleah swa he mæst mihte, ne furðon nan scir nolde oþre
gelæstan æt nextan.
 1010.27. Ða ætforan Sanctus Andreas mæssan þa com se here
to Hamtune and þæt port sona forbærndon, and ðær namon abutan swa
mycel swa hi sylfe woldon, and þanon wendon ofer Temese into Wesseaxum, and
swa wið Caneganmersces and þæt eall forbærndon.
 1010.31. Þa hi swa feor gegan hæfdon swa hi ða woldan, comon
þa to ðam middan wintra to hiora scipon.
 1011.1. Her on þissum geare sende se cyning and his witan to
ðam here and gyrndon friðes, and him gafol and metsunge beheton wið þam
ðe hi hiora hergunge geswicon.
 1011.3. Hi hæfdon þa ofergan, <foreign>i</foreign> Eastengle and <foreign>ii</foreign> Eastsexe
and <foreign>iii</foreign> Middelsexe and <foreign>iiii</foreign> Oxenafordscire and <foreign>v</foreign> Grantabricscire and <foreign>vi</foreign>
Heortfordscire and <foreign>vii</foreign> Buccingahamscire and <foreign>viii</foreign> Bedefordscire and <foreign>ix</foreign>
healfe Huntadunscire and micel <foreign>x</foreign> on Hamtunscire, and be suþan Temese ealle
Kentingas and Suðsexe and Hæstingas and Suðrige and Bearrocscire and
Hamtunscire and micel on Wiltunscire.
 1011.10. Ealle þas ungesælða us gelumpon þuruh unrædas
þæt man nolde him a timan gafol beodon oþþe wið gefeohtan, ac
þonne hi mæst to yfele gedon hæfdon, þonne nam mon frið and grið
wið hi, and naþelæs, for eallum þissum griðe and gafole, hi ferdon
æghweder flocmælum and heregodon ure earme folc, and hi rypton and
slogon.
 1011.15. And þa on ðissum geare betweox Natiuitas Sancte
Marie and Sancte Michaeles mæssan hi ymbsæton Cantwareburuh, and hi
into comon þuruh syruwrencas, forðan ælmær hi becyrde, þe se
arcebisceop ælfeah ær generede æt his life.
 1011.18. And hi þær ða genaman þone arcebisceop Ælfeah
and Ælfweard cynges gerefan and Leofrune <foreign>abbatissam</foreign> and Godwine bisceop,
and Ælfmær abbud hi leton aweg.
 1011.21. And hi ðær genamon inne ealle þa gehadodan men and
weras and wif, þæt wæs unasecgendlic ænigum men hu micel þæs
folces wæs, and on þære byrig syþþan wæron swa lange swa hi
woldon.
 1011.23. And hi ða hæfdon þa buruh ealle asmeade, wendon him
þa to scypan and læddon þone arcebisceop mid him.
 1011.26. Wæs ða ræpling, se ðe ær wæs heafod
Angelkynnes and Cristendomes.
 1011.28. Þær man mihte ða geseon yrmðe þær man oft
ær geseah blisse on þære earman byrig þanon com ærest Cristendom
and blis for Gode and for worulde.
 1011.32. And hi hæfdon þone arcebisceop mid him swa lange oð
þæne timan þe hi hine gemartiredon.
 1012.1. Her on þissum geare com Eadric ealdorman and ealle þa
yldestan witan, gehadode and læwede, Angelcynnes to Lundenbyrig toforan
þam Eastron, þa wæs Easterdæg on þam <foreign>datarum Idus Aprilis</foreign>.
 1012.4. And hi ðær þa swa lange wæron oþ þæt gafol
eal gelæst wæs ofer ða Eastron, þæt wæs ehta and feowertig
þusend punda.
 1012.5. Ða on þæne Sæternes dæg wearð þa se here
swyðe astyred angean þone bisceop, forþam ðe he nolde him nan feoh
behaten, ac he forbead þæt man nanþing wið him syllan ne moste.
 1012.8. Wæron hi eac swyþe druncene, forðam þær wæs
broht win suðan.
 1012.9. Genamon þa ðone bisceop, læddon hine to hiora
hustinge on ðone Sunnan æfen <foreign>octabas Pasce</foreign>, þa wæs <foreign>xiii Kalendas
Maius</foreign>, and hine þær ða bysmorlice acwylmdon, oftorfedon mid banum and
mid hryþera heafdum, and sloh hine ða an hiora mid anre æxe yre on
þæt heafod, þæt mid þam dynte he nyþer asah, and his halige blod
on þa eorðan feol, and his haligan sawle to Godes rice asende.
 1012.15. And mon þone lichaman on mergen ferode to Lundene, and
þa bisceopas Eadnoþ and ælfun and seo buruhwaru hine underfengon mid
ealre arwurðnysse and hine bebyrigdon on Sancte Paules mynstre, and þær
nu God sutelað þæs halgan martires mihta.
 1012.19. Ða þæt gafol gelæst wæs and frið aþas
asworene wæron, þa toferde se here wide swa he ær gegaderod wæs.
 1012.20. Ða bugon to þam cynge of ðam here fif and feowertig
scypa, and him beheton þæt hi woldon þysne eard healdan, and he hi fedan
sceolde and scrydon.
 1013.1. On ðam æftran geare þe se arcebisceop wæs
gemartyrod se cyning gesette Lyfinc bisceop to Cantwarabyrig to ðam
arcestole.
 1013.3. And on þissum ylcan geare toforan þam monðe Augustus
com Swegen cyning mid his flotan to Sandwic, and wende þa swiðe raðe
abutan Eastenglum into Humbra muþan, and swa upweard andlang Trentan oð he
com to Genesburuh.
 1013.6. And þa sona beah Uhtred eorl and ealle Norðhymbre to
him and eal þæt folc on Lindesige, and siððan þæt folc into
Fifburhingum, and raðe þæs eall be norðan Wæclinga stræte, and
him man sealde gislas of ælcere scire.
 1013.9. Syððan he undergeat þæt eall folc him to gebogen
wæs, þa bead he þæt man sceolde his here mettian and horsian, and he
ða wende syþþan suðweard mid fulre fyrde and betæhte þa scipu and
ða gislas Cnute his suna.
 1013.12. And syððan he com ofer Wæclinga stræte, worhton
þæt mæste yfel þæt ænig here don mihte.
 1013.14. Wende þa to Oxenaforda, and seo buruhwaru sona beah and
gislude, and þanon to Winceastre, and hi þæt ylce dydon.
 1013.16. Wende þa þanon eastwerd to Lundene, and mycel his
folces adrang on Temese forðam þe hi nanre bricge ne cepton.
 1013.17. Þa he to ðære byrig com, þa nolde seo buruhwaru
bugan, ac heoldan mid fullan wige ongean, forðan þær wæs inge se cyng
æþelred and þurcyl mid him.
 1013.20. Þa wende Swegen cyng þanon to Wealingaforda and swa
ofer Temese westweard to Baþan and sæt ðær mid his fyrde.
 1013.21. And com æþelmær ealdorman þyder and þa
westernan þegenas mid him, and bugon ealle to Swegene and hi gisludon.
 1013.23. Þa he ðus gefaren hæfde, wende þa norðweard to
his scipum and eal þeodscype hine hæfde þa for fulne cyng, and seo
buruhwaru æfter ðam on Lundene beah and gislude, forðon hi ondredon
þæt he hi fordon wolde.
 1013.26. Þa bead Swegen ful gyld and metsunge to his here ðone
winter, and þurkyl bead þæt ylce to ðam here þe læg æt
Grenawic, and for eallon þam hi heregodon swa oft swa hi woldon.
 1013.29. Þa ne dohte naðer þisse leode ne suðan ne
norðan.
 1013.30. Þa wæs se cyning æþelred sume hwile mid þam
flotan þe on Temese læg, and seo hlæfdige gewende þa ofer sæ to
hire breðer Ricarde and ælfsige abbud of Buruh mid hire, and se cyning
sende ælfun bisceop mid þam æþelingum Eadwerde and ælfrede ofer
sæ þæt he hi bewitan sceolde.
 1013.34. And se cyning gewende þa fram ðam flotan to þam
middan wintra to Wihtlande, and wæs ðær þa tid, and æfter
þære tide wende ofer ða sæ to Ricarde and wæs ðær mid him
oþ þone byre þæt Swegen wearð dead.
 1014.1. Her on þissum geare Swegen geendode his dagas to
candelmæssan <foreign>iii Nonas Februarius</foreign>, and se flota þa eal gecuron Cnut to
cyninge.
 1014.3. Þa geræddon þa witan ealle þe on Englalande
wæron, gehadode and læwede, þæt man æfter þam cyninge
æþelrede sende, and cwædon þæt him nan hlaford leofra nære
þonne hiora gecynda hlaford gif he hi rihtlicor healdan wolde þonne he
ær dyde.
 1014.6. Þa sende se cyning his sunu Eadweard hider mid his
ærenddracum and het gretan ealne his leodscype, and cwæð þæt he
him hold hlaford beon wolde and ælc þæra ðinga betan þe hi ealle
ascunudon, and ælc þara ðinga forgyfen beon sceolde þe him gedon
oþþe gecweden wære, wið þam ðe hi ealle anrædlice butan
swicdome to him gecyrdon.
 1014.11. And man þa fulne freondscipe gefæstnode mid worde and
mid wedde on ægþre healfe, and æfre ælcne Deniscne cyng utlah of
Englalande gecwædon.
 1014.14. Þa com Æþelred cyning innon ðam lengtene ham to
his agenre þeode, and he glædlice fram him eallum onfangen wæs.
 1014.15. Þa syððan Swegen dead wæs, sæt Cnut mid his
here on Genesburuh oþ þa Eastron, and gewearð him and þam folce on
Lindesige anes þæt hi hine horsian woldon and syþþan ealle
ætgædere faran and heregian.
 1014.18. Ða com se cyning æþelred mid fulre fyrde þyder,
ær hi gearwe wæron, to Lindesige, and man þa hergode and bærnde and
sloh eal þæt mancynn þæt man ræcan mihte.
 1014.21. And Cnut gewende him aweig ut mid his flotan, and wearð
þæt earme folc þus beswicen ðuruh hine, and wende þa suðweard oþ
he com to Sandwic, and let don up þær ða gislas þe his fæder
gesealde wæron and cearf of hiora handa and earan and nosa.
 1014.25. And buton eallum þissum yfelum se cyng het gyldan þam
here ðe on Grenawic læig <foreign>xxi</foreign> þusend pund.
 1014.26. And on þissum geare on Sancte Michaeles mæsseæfen
com þæt mycle sæflod gynd wide þysne eard and arn swa feor up swa
næfre ær ne dyde and adrencte feala tuna and mancynnes unarimedlic
getel.
 1015.1. Her on þissum geare wæs þæt mycle gemot on
Oxenaforda, and ðær Eadric ealdorman beswac Siferð and Morcore, þa
yldestan þegenas into Seofonburgum, bepæhte hi into his bure and hi man
þærinne ofsloh ungerisenlice.
 1015.4. And se cyng þa genam ealle hiora æhta and het niman
Siferðes lafe and gebringan hi binnan Ealdelmesbyrig.
 1015.6. Þa æfter lytlum fæce ferde Eadmund æþelinc to
and genam þæt wif ofer ðæs cynges gewil and hæfde him to wife.
 1015.7. Ða toforan Natiuitas Sancte Marie ferde se
æþeling þanon westan norð into Fifburgum and gerad sona ealle
Sigeferðes are and Morcores, and þæt folc eal him to beah.
 1015.11. And ða on þam ilcan timan com Cnut cyng to Sandwic and
wende þa sona abutan Centland into Westseaxum oð he com to From muðan and
heregode þa on Dorsætum and on Wiltunscire and on Sumersætum.
 1015.14. Þa læig se cyng seoc æt Cosham.
 1015.14. Þa gadarade Eadric ealdorman fyrde and se æþeling
Eadmund be norðan.
 1015.15. Þa hi togædere comon, ða wolde se ealdorman
beswican þone æþeling, and hi toferdon þa butan gefeohte forðan and
rymdon heora feondum.
 1015.17. And Eadric ealdorman aspeon þa feowerti scipa fram ðam
cinge and beah ða to Cnute, and Westsexe bugon and gislodon and horsodon
þone here, and he wæs þær ða oþ midne winter.
 1016.1. Her on þissum geare com Cnut mid his here and Eadric
ealdorman mid him ofer Temese into Myrcum æt Cregelade, and wendon þa to
Wærincwicscire innan ðære middan wintres tide and heregodon and
bærndon and slogon eal þæt hi to comon.
 1016.4. Ða ongan se æþeling Eadmund to gaderigenne fyrde.
 1016.5. Þa seo fyrd gesomnod wæs, ða ne onhagode heom
ðarto buton þæt wære þæt se cyng ðær mid wære and hi
hæfdon þære burhware fultum of Lundene.
 1016.7. Geswicon ða þære fyrdinge, and ferde him ælc man
ham.
 1016.8. Þa æfter ðære tide þa bead man eft fyrde be
fullan wite þæt ælc man ðe fere wære forðgewende, and man sende
to ðam cynge to Lundene and bæd hine þæt he come ongean þa fyrde
mid þam fultume ðe he gegaderian mihte.
 1016.12. Þa hi ealle tosomne comon, þa ne beheold hit nanðinc
þe ma ðe hit oftor ær dyde.
 1016.13. Þa cydde man þam cynge þæt hine man beswican
wolde þa þe him on fultume beon sceoldon.
 1016.14. Forlet ða þa fyrde and cyrde him eft to Lundene.
 1016.16. Ða rad se æþeling Eadmund to Norðhymbron to
Uhtrede eorle, and wende ælc mon þæt hi woldon fyrde somnian ongean
Cnut cyng.
 1016.18. Þa fyrdedon hi into Stæffordscire and into
Scrobsæton and to Legceastre, and hi heregodon on heora healfe and Cnut on
his healfe.
 1016.20. Wende him ut þuruh Buccingahamscire into Bedanfordscire,
and ðanon to Huntadunscire, swa into Hamtunscire andlang fennes to Stanforda,
and þa into Lindcolnescire, þanon ða to Snotingahamscire, and swa to
Norðhymbran to Eoferwic weard.
 1016.23. Ða Uhtred geahsode þis, ða forlet he his hergunge
and efste norðweard and beah ða for nyde and ealle Norðhymbro mid him,
and he gislode, and hine mon ðeahhwæþere ofsloh ðuruh Eadrices ræd
ealdormannes, and þurcytel Nafenan sunu mid him.
 1016.27. And þa æfter ðam gesette se cyng Yric into
Norðhymbron him to eorle ealswa Uhtred wæs, and syððan wende him
suðwerd oþres weges eal be westan and com þa eal se here toforan þam
Eastron to scypon.
 1016.30. And se æþeling Eadmund gewende to Lundene to his
fæder, and ða æfter Eastron wende se cyng Cnut mid eallon his scipon to
Lunden werd.
 1016.33. Þa gelamp hit þæt se cyning Æþelred
forðferde ær þa scypo comon.
 1016.34. He geendode his dagas on Sancte Georgius mæssedæig,
and he geheold his rice mid myclum geswince and earfoðnessum þa hwile ðe
his lif wæs.
 1016.36. And þa æfter his ende ealle ða witan þa on
Lundene wæron and seo burhwaru gecuron Eadmund to cyninge, and he his rice
heardlice werode þa hwile þe his tima wæs.
 1016.39. Þa comon ða scypo to Grenawic to þam gangdagum, and
hi binnon lytlan fæce gewendon to Lundene, and hi ða dulfon ane mycle dic
on suðhealfe and drogon hiora scypo on westhealfe þære bricge and
bedicodon þa syððan þa buruh uton þæt nan man ne mihte ne ing ne
ut, and hi oft rædlice on þa buruh fuhton, ac hi him heardlice
wiðstodon.
 1016.44. Þa wæs Eadmund cyng ær ðam gewend ut and gerad
þa Westsexon, and him beah eal folc to, and raðe æfter þam he gefeaht
wið þone here æt Peonnan wið Gillingaham, and oþer gefeoht he
gefeaht æfter middan sumera æt Sceorstane, and þær mycel wæl
feoll on ægðre healfe, and ða heras him sylfe toeodan, on þam gefeohte
wæs Eadric ealdorman and ælmær dyrling þam here on fultume ongean
Eadmung kyning.
 1016.51. And þa gegaderede he þryddan siðe fyrde, and ferde
to Lundene eal be norðan Temese and swa ut þuruh Clæighangran, and þa
buruhwaru ahredde and þæne here geflymde to hiora scypon.
 1016.53. And þa ðæs ymbe twa niht gewende se cyning ofer
æt Bregentforda and þa wið þone here gefeaht and hine geflymde, and
þær adranc mycel wæl Englisces folces for hiora agenre gymeleaste, þa
ðe ferdon beforan þære fyrde and woldan fon feng.
 1016.57. And se cyning æfter þam gewende to Westseaxum and his
fyrde samnode.
 1016.58. Þa gewende se here sona to Lundene and ða buruh utan
embsæt and hyre stearclice onfeaht ægðer ge be wætere ge be lande,
ac se ælmihtiga God hi ahredde.
 1016.61. Se here gewende þa æfter þam fram Lundene mid hyra
scypum into Arewan, and ðær up foron and ferdon on Myrcan and slogon and
bærndon swa hwæt swa hi oferforan, swa hira gewuna is, and him metes
tilodon, and hi drifon ægþer ge scipu ge hyra drafa into Medwæge.
 1016.65. Þa gesamnode Eadmund cyng feorðan siðe ealle his
fyrde and ferde ofer Temese æt Brentforda and ferde innon Kent, and se here
him fleah beforan mid hiora horsum into Sceapige, and se cyning ofsloh heora
swa fela swa he offaran mihte, and Eadric ealdorman gewende þa ðone cyning
ongean æt Egelesforda, næs nan mara unræd geræd þonne se wæs.
 1016.71. Se here gewende eft up on Eastsexan and ferde into Myrcum
and fordyde eall þæt he oforferde.
 1016.72. Þa se cyning geahsode þæt se here uppe wæs, þa
gesomnode he fiftan siðe ealle Engla þeode and ferde him æt hindan and
offerde hi on Eastsexum æt þære dune þe man hæt Assandun, and
þar togædere heardlice fengon.
 1016.75. Þa dyde Eadric ealdorman swa swa he ær oftor dyde,
astealde þæne fleam ærest mid Magesæton, and aswac swa his
cynehlaforde and ealre Angelcynnes þeode.
 1016.78. Þær ahte Cnut sige and gefeht him ealle Engla
þeode.
 1016.79. Þær wearð Eadnoþ bisceop ofslagen and Wulfsige
abbud and ælfric ealdorman and Godwine ealdorman on Lindesige and Ulfcytel
on Eastenglum and æþelweard æþelwines sunu ealdormannes, and eal
Angelcynnes duguð þar wearð fordon.
 1016.83. Þa æfter þissum gefeohte gewende Cnut kyninge up
mid his here to Gleauceastrescire ðær he ofahsade þæt se cyning
wæs Eadmund.
 1016.85. Ða gerædde Eadric ealdorman and ða witan þe ðar
wæron þæt þa cynegas seht naman him betwynan, and hi gislas him
betwynan sealdon, and þa cynegas comon togædere æt Olanege and hira
freondscype þær gefæstnodon ge mid wedde ge mid aþe and þæt gyld
setton wið þone here, and hi tohwurfon ða mid þissum sehte, and feng
Eadmund to Westsexan and Cnut to Myrcan.
 1016.90. And se here gewende þa to scypon mid þam ðingon þe
hi gefangen hæfdon, and Lundenwaru griðode wið þone here and him
frið gebohton, and se here gebrohton hyra scipu on Lundene and him wintersetl
ðærinne namon.
 1016.95. Þa to Sancte Andreas mæssan forðferde se kyning
Eadmund, and his lic lið on Glæstingabyrig mid his ealdan fæder
Eadgare.
 1016.96. And on ðam ilcan geare forðferde Wulfgar abbud on
Abbandune, and æþelsige feng to þam abbodrice.
 1017.1. Her on þissum geare feng Cnut kyning to eallon
Angelcynnesryce and hit todælde on feower, him sylfan Westsexan and
þurkylle Eastenglan and Eadrice Myrcan and Irke Norðhymbran.
 1017.3. And on þissum geare wæs Eadric ealdorman ofslagen and
Norðman Leofwines sunu ealdormannes and æþelweard æþelmæres sunu
greatan and Brihtric ælfehes sunu on Defenascire.
 1017.5. And Cnut cyning aflymde ut Eadwig æþeling and eft
hine het ofslean.
 1017.6. And þa toforan <foreign>Kalendas Agusti</foreign> het se cynigc fetian him
þæs cyniges lafe æþelrædes him to wife Ricardes dohtor.
 1018.1. Her on þissum geare wæs þæt gafol gelæst ofer
eal Angelcyn, þæt wæs ealles twa and hund seofontig þusend punda,
buton ðam þe seo burhwaru on Lunden geald, þæt wæs endlyfte healf
þusend punda.
 1018.4. And se here ða ferde sum to Denemearce, and <foreign>xl</foreign> scypa
belaf mid þam cynige Cnute, and Dene and Engle wurdon sammæle æt
Oxnaforda.
 1019.1. Her gewende Cnut cyng to Denemearcon and ðær wunode
ealne þone winter.
 1020.1. Her on þissum geare forðferde Lyfing arcebisceop.
 1020.1. And Cnut cyning com eft to Englalande, and þa on Eastron
wæs mycel gemot æt Cyringceastre, þa geutlagode man Æþelweard
ealdorman and Eadwig ceorla cyngc.
 1020.3. And on ðisum geare se cyng for to Assandune, and Wulfstan
arcebisceop and þurkil eorl and manega bisceopas mid heom, and gehalgodan
þæt mynster æt Assandune.
 1021.1. Her on ðissum geare to Martines mæssan Cnut kyning
geutlagode þurkil eorl .
 1022.1. Her Cnut kyningc for ut mid his scipon to Wiht and
æþelnoð arcebisceop for to Rome.
 1023.1. Her Cnut cyning com eft to Englalande, and þurcil and he
wæran anræde.
 1023.2. And he betæhte þurcille Denemearcan and his sunu to
healdenne, and se cyning nam þurciles sunu mid him to Englalande.
 1023.3. And he let ferian syððan Sancte ælfeges reliquias of
Lundene to Cantwarabyrig.
 1028.1. Her Cnut cing for to Norwegon mid <foreign>l</foreign> scipum.
 1030.1. Her wæs Olaf cing ofslagen on Norwegon of his agenum
folce, and wæs syððan halig.
 1030.2. And þæs geres ær ðam forferde Hacun se dohtiga
eorl on sæ.
 1034.1. Her gefor æþeric bisceop, and he lið on Ramesige.
 1035.1. Her forðferde Cnut cing on <foreign>ii Idus Nouembris</foreign> æt
Sceftesbyrig, and hine man ferode þanon to Winceastre and hine þær
bebyrigde.
 1035.2. And ælfgyfu Imme seo hlæfdie sæt þa ðær
binnan and Harold, þe sæde þæt he Cnutes sunu wære and þære
oðre ælfgyfe, þeh hit na soð nære.
 1035.4. He sende to and let niman of hyre ealle þa betstan
gærsuma ðe heo ofhealdan ne mihte þe Cnut cing ahte, and heo sæt
þeh forð þær binnan ða hwile þe heo moste.
 1037.1. Her man geceas Harald ofer eall to cinge, and forsoc
Harðacnut, forðan he wæs to lange on Denemarcon.
 1037.2. And man draf ða ut his modor ælfgyfe ða cwene butan
ælcere mildheortnesse ongean þone weallendan winter, and heo com ða to
Bricge begeondan sæ, and Baldwine eorl hi ðær wel underfeng and hig
þær geheold þa hwile ðe hire neod wæs.
 1037.5. And þæs geres ær gefor Æfic se æðela
decanus on Heofeshamme.
 1038.1. Her gefor æþelnoð se goda arcebisceop and
æþelric bisceop on Suðsexum and ælfric bisceop on Eastenglum and
Byrhteh bisceop on Wihracestrescire <foreign>xiii Kalendas Ianuarii</foreign>.
 1039.1. Her com se mycla wind.
 1039.1. And Byrhtmær bisceop gefor on Licetfelda, and Wealas
slogon Eadwine Leofrices broðor eorles and þurcil and ælfget and swiðe
fela godra manna mid heom, and her com ec Harðacnut to Bricge þar his modor
wæs.
 1040.1. Her swealt Harald cing.
 1040.1. Þa sende man æfter Harðacnute to Bricge, wende
þæt man wel dyde, and he com ða hider mid <foreign>lx</foreign> scipum foran to middan
sumera, and astealde þa swiðe strang gyld þæt man hit uneaðe acom,
þæt wæs <foreign>viii</foreign> marc æt hamelan and him wæs þa unhold eall
þæt his ær gyrnde, and he ne gefremede ec naht cynelices þa hwile
ðe he ricxode.
 1040.5. He let dragan up þæne deadan Harald and hine on fen
sceotan.
 1041.1. Her let Harðacnut hergian eall Wihracestrescire for his
twegra huscarla þingon ðe þæt strange gyld budon, þa sloh þæt
folc hi binnan port innan ðam mynstre.
 1041.3. And þæs geres sona com Eadward his broðor on medren
fram begeondan sæ, æþelrædes sunu cinges, ðe wæs ær for fela
gearon of his earde adrifen, and ðeh wæs to cinge gesworen, and he wunode
þa swa on his broðor hirede þa hwile ðe he leofode.
 1041.6. And on þison gere ec swac Harðacnut Eadulf eorl under
his griðe, and he wæs þa wedloga.
 1042.1. Her gefor Harðacnut swa þæt he æt his drince
stod, and he færinga feall to þære eorðan mid egeslicum anginne, and
hine gelæhton ðe þar neh wæron, and he syððan nan word ne
gecwæð, and he forðferde on <foreign>vi Idus Iunius</foreign>.
 1042.4. And eall folc underfeng ða Eadward to cinge, swa him
gecynde wæs.
 1043.1. Her wæs Eadward gehalgod to cinge on Wincestre on forman
Easterdæig mid myccelum wyrðscype, and ða wæron Eastron <foreign>iii Nonas
Aprelis</foreign>.
 1043.2. Eadsige arcebisceop hine halgade, and toforan eallum þam
folce hine wel lærde, and to his agenre neode and ealles folces wel manude.
 1043.4. And Stigant preost wæs gebletsad to bisceope to
Eastenglum.
 1043.5. And raðe þæs se cing let geridan ealle þa land
þe his modor ahte him to handa, and nam of hire eall þæt heo ahte on
golde and on seolfre and on unasecgendlicum þingum, forðam heo hit heold
ær to fæste wið hine.
 1043.8. And raðe þæs man sette Stigant of his bisceoprice
and nam eal þæt he ahte þam cinge to handa, forðam he wæs nehst his
modor ræde and heo for swa swa he hire rædde, þæs ðe men wendon.
 1044.1. Her Eadsige arcebisceop forlet þæt bisceoprice for his
untrumnysse and bletsade þærto Siward abbud of Abbandune to bisceope be
ðæs cinges leafe and ræde and Godwines eorles.
 1044.3. Hit wæs elles feawum mannum cuð ær hit gedon
wæs, forðam se arcebisceop wende þæt hit sum oðer man abiddan wolde
oþþe gebicgan þe he wyrs truwode and uðe, gyf hit ma manna wiste.
 1044.6. And on ðisum gere wæs swyðe mycel hunger ofer eall
Englaland, and corn swa dyre swa nan man ær ne gemunde swa þæt se
sester hwætes eode to <foreign>lx</foreign> peninga and eac furðor.
 1044.9. And þæs ylcan geres se cingc for ut to Sandwic mid
<foreign>xxxv</foreign> scypon, and æþelstan cyricwyrd feng to þam abbodrice æt
Abbandune, and on þam ylcan gere Eadward cing nam Eadgyþe Godwines eorles
dohtor him to wife <foreign>x</foreign> nihtum ær candelmæssan.
 1045.1. Her on þysum geare forðferde Bryhtwold bisceop on <foreign>x
Kalendas Mai</foreign>, and Eadward cyng geaf Heramanne his preoste þæt
bisceoprice.
 1045.3. And on þan ylcan sumera for Eadward cyng ut mid his
scypan to Sandwic, and þar wæs swa mycel here gegæderod swa nan man ne
geseh scyphere nænne maran on þysan lande.
 1045.5. And on þis ylcan geare forðferde Lyuync bisceop on
<foreign>xiii Kalendas Aprelis</foreign>, and se cyng geaf Leofrice his preoste þæt
biscoprice.
 1046.1. Her on þysum geare for Swegn eorl into Wealan, and
Griffin se norþerna cyng forð mid him, and him man gislode.
 1046.2. Þa he hamwerdes wæs, þa het he feccan him to þa
abbedessan on Leomynstre, and hæfde hi þa while þe him geliste and let
hi syþþan faran ham.
 1046.5. And on þis ylcan geare man geutlagode Osgod Clapan foran
to middan wintre.
 1046.6. And on þis ylcan geare æfter candelmæssan com se
stranga winter mid forste and mid snawe and mid eallon ungewederon, þæt
næs nan man þa on liue þæt mihte gemunan swa strangne winter swa se
wæs ge þurh mancwealm ge þurh orfcwealm, ge fugelas and fixas þurh
þone micelan cyle and hunger forwurdan.
 1047.1. Her on þysum geare forðferde Grimcytel bisceop, he
wæs on Suðsexan bisceop, and he lið on Cristes cyrican on Cantwarabyrig,
and Eadward cyncg geaf Hecan his preoste þæt bisceoprice.
 1047.3. And on þis ylcan geare forðferde ælfwine bisceop on
<foreign>iiii Kalendas Septembres</foreign>, and Eadward cyncg geaf Stigande bisceope þæt
bisceoprice.
 1047.5. And æþelstan abbud on Abbandune forðferde on þan
ylcan geare on <foreign>iiii Kalendas Aprelis</foreign>, þa wæs Esterdæig <foreign>iii Nonas
Aprelis</foreign>.
 1047.7. And wæs ofer eall Englaland swyþe mycel mancwelm on
þan ylcan geare.
 1048.1. Her on þisum geare wæs mycel eorðstyrung wide on
Englalande.
 1048.2. And on þam ylcan geare man gehergode Sandwic and Wiht and
ofslohan þa betsta men þe þar wæron, and Eadward cining and þa
eorlas foran æfter þam ut mid heora scypun.
 1048.4. And on þam ylcan geare Siward bisceop forlet þæt
bisceoprice for his untrumnysse and for to Abbandune, and Eadsige arcebisceop
feng eft to þam bisceoprice, and he forðferde þæs binnan <foreign>viii</foreign> wucan
on <foreign>x Kalendas Nouembris</foreign>.
 1049.1. Her on þisum geare se casere gaderode unarimedlice fyrde
ongean Baldewine of Brycge þurh þæt þæt he bræc þæne palant
æt Neomagan and eac fela oðra unþanca þe he him dyde.
 1049.3. Seo fyrd wæs unattelendlic þe he gegaderod hæfde.
 1049.4. Ðær wæs Leo se papa of Rome and fela mærra manna
of manegan þeodscipan.
 1049.5. He sende eac to Eadwerde cingce and bæd hine
scipfultumes þæt he ne geþafode þæt he him on wætere ne
ætburste, and he for ða to Sandwic and þær læg mid myclan scyphere
forð þæt se casere hæfde of Baldwine eall þæt he wolde.
 1049.9. Ðar com eft ongean Swegen eorl to Eadwerde cinge and
gyrnde to him landes þæt he mihte hine on afedan.
 1049.10. Ac Harold his broðor wiðcwæð and Beorn eorl,
þæt hig noldon him agyfan nanþingc þæs þe se cing heom gegyfen
hæfde.
 1049.12. He com hider mid hiwunge, cwæð þæt he wolde his
man beon, and bæd Beorn eorl þæt he him on fultume wære, ac se cingc
him ælces þinges forwyrnde.
 1049.15. Ða gewende Swegen to his scypon to Bosanham, and for
Godwine eorl fram Sandwic mid <foreign>xlii</foreign> scypon to Pefenasæ and Beorn eorl
forð mid him, and þa se cing lyfde eallon Myrceon ham, and hig swa dydon.
 1049.18. Ða cydde man þam cinge þæt Osgod lage on Ulpe mid
<foreign>xxix</foreign> scypon, þa sende se cing æfter þam scypon þe he ofsendan mihte
þe innan Norðmuþan lagon.
 1049.20. Ac Osgod fette his wif on Brige, and wende eft ongean mid
<foreign>vi</foreign> scypon, and þa oðre foron on Eastseaxon to Eadolfesnæsse and
þær hearm dydon, and wendon eft to scypon.
 1049.22. Þa læg Godwine eorl and Beorn eorl on þefenasæ
mid heora scypon.
 1049.23. Ða com Swegen eorl mid facne and bæd Beorn eorl
þæt he his gefera wære to þam cinge to Sandwic, cwæð þæt he
him aþas swerigan wolde and him hold beon.
 1049.26. Þa wende Beorn for þære sibbe þæt he him
swican nolde, nam ða <foreign>iii</foreign> geferan mid him, and ridon þa to Bosanham
eallswa hi sceoldon to Sandwic þær Swegenes scypa lagon, and hine man sona
geband and to scype lædde, and ferdon þa to Dærenta muðan, and hine
þær let ofslean and deope bedelfan.
 1049.30. Ac hine Harold his mæg þar fette and to Wincestre
lædde, and þær bebyride wið Cnut cing his eam, and se cing þa and
eall here cwædon Swegen for niðing.
 1049.33. <foreign>Viii</foreign> scypa he hæfde ær he Beorn amyrðrode,
syððan hine forleton ealle butan <foreign>ii</foreign>, and he gewende þa to Bricge and
þar wunode mid Baldwine.
 1049.35. And on þysum geare forðferde Eadnoð se goda bisceop
on Oxnafordscire, and Oswig abbud on þornige, and Wulfnoð abbud on
Westmynstre, and Eadwerd cing geaf Ulfe his preoste þæt bisceoprice, and
hit yfele beteah.
 1049.38. And on þyson ylcan geare Eadwerd cing scylode <foreign>ix</foreign> scypa
of male, and hi foron mid scypon mid eallon an weg, and belifon <foreign>v</foreign> scypa
bæftan, and se cing heom behet <foreign>xii</foreign> monað gyld.
 1049.41. And on þam ylcan geare ferde Hereman bisceop and Ealdred
bisceop to Rome to ðam papan on þæs cinges ærende.
 1050.1. Her on þysum gere comon þa bisceopas ham fram Rome, and
man geinlagode Swegen eorl.
 1050.2. And on þys ylcan geare forðferde Eadsige arcebisceop on
<foreign>iiii Kalendas Nouembris</foreign>, and eac on þys ylcan geare ælfric arcebisceop
on Eoferwiccestre on <foreign>xi Kalendas Februarius</foreign> and his lic lið on Burh.
 1050.5. Þa hæfde Eadwerd cing witenagemot on Lunden to
midlencten, and sette Hrodberd to arcebisceope to Cantwarebyrig and Sperhafoc
abbud to Lunden, and geaf Roðulfe bisceope his mæge þæt abbudrice on
Abbandune.
 1050.7. And þæs ylcan geares he sette ealle þa litsmen of
male.
 1051.1. Her on þysum geare com Rodbeard arcebisceop hider ofer
sæ mid his pallium.
 1051.2. And on þys ylcan geare man flymde Godwine eorl and ealle
his suna of Englalande, and he gewende to Bricge and his wif and his <foreign>iii</foreign>
suna, Swegen and Tostig and Gyrð, and Harold and Leofwine wendon to Irlande,
and þær wunedon þæne winter.
 1051.5. And on þys ylcan geare forðferde seo ealde hlæfdige,
Eadwerdes cinges moder and Harðacnutes, Imme hatte, <foreign>ii Idus Martius</foreign>, and
hyre lic lið on Ealdan mynstre wið Cnut cing.
 1052.1. Her com Harold eorl of Irlande mid scipum on Sæfern
muðan neh Sumersætan gemæran and Defenescire, and þær mycel
gehergode, and þæt landfolc him ongean gaderodan ægðer ge of
Sumersæton ge of Defenescire, and he hig aflymde and þær ofsloh ma
þonne <foreign>xxx</foreign> godera þegena butan oðrum folce, and sona æfter þan for
abutan Penwiðsteort.
 1052.6. And þa let Eadward cyng scypian <foreign>xl</foreign> snacca, ða lagan
æt Sandwic manega wucan, þa sceoldon sætnian Godwines eorles, þe on
Brycge wæs þæne winter, and he þeh com hider to lande ærest swa
hig hit nysten.
 1052.9. And on ðam fyrste, þe he her on lande wæs, he
gespeon him to ealle Kentingas and ealle þa butsecarles of Hæstingan and
þær æghwar be þære særiman and eallne þæne east ende and
Suðsexan and Suðrigan and mycel elles to eacan þan.
 1052.12. Þa cwædon ealle þæt hi mid him woldon licgan and
lybban.
 1052.13. Ða geaxedon þæt lið þæt on Sandwic læg
embe Godwines fare, setton þa æfter, and he heom ætbærst and him
sylfan gebearh þær þær he þa mihte, and þæt lið wende agen
to Sandwic and swa hamwerd to Lundenbyrig.
 1052.16. Ða þa Godwine geaxode þæt þæt lið þe on
Sandwic læg wæs ham gewend, þa for he eft ongean to Wiht, and þær
abutan be þam særiman swa lange læg þæt hig comon togædere,
Harold eorl his sunu and he, and hi na mycelne hearm ne dydon syððan hig
togædere comon buton þæt heo metsunge namon, ac speonnon heom eall
þæt landfolc to be ðam særiman and eac up on lande, and hig foron
towerd Sandwic, and læson æfre forð mid heom ealle þa butsecarlas
þe heo gemetton, and comon þa to Sandwic mid geotendan here.
 1052.24. Ða Eadwerd cyng þæt geaxode, þa sende he up
æfter maran fultume, ac hi comon swyðe late.
 1052.26. And Godwine sah him æfre towerd Lundenes mid his liðe
þæt he com to Suðgeweorce, and þær onbad sume hwile oð þæt
flod up eode.
 1052.28. On þam fyrste he eac gefadode wið þa burhware,
þæt hi woldon mæst ealle þæt þæt he wolde.
 1052.29. Þa he hæfde ealle his fare gerecenod, þa com se
flod, and hig brudon up ða sona heora ancran and heoldon þurh þa brycge
be ðam syðlande.
 1052.31. And seo landfyrd com ufenon and trymedon hig be þam
strande, and hi hwemdon þa mid þam scypon wið þæs norðlandes,
swylce hig woldon þæs cynges scipa abutan betrymman.
 1052.34. Se cyng hæfde eac mycele landfyrde on his healfe
toeacan his scypmannum, ac hit wæs heom mæst eallon lað þæt hig
sceoldon fohtan wið heora agenes cynnes mannum, forþan þar wæs lyt
elles þe aht mycel myhton buton Englisce men on ægþer healfe, and eac
hig noldon þæt utlendiscum þeodum wære þes eard þurh þæt
þe swiðor gerymed þe hi heom sylfe ælc oðerne forfore.
 1052.39. Geræddon þa þæt man sende wise men betweonan and
setton grið on ægðre healfe, and Godwine for upp and Harold his sunu and
heora lið swa mycel swa heom þa geþuhte.
 1052.42. And wæs þa witenagemot, and man sealde Godwine
clæne his eorldom swa full and swa forð swa he fyrmest ahte, and his sunum
eallswa eall þæt hi ær ahten, and his wife and his dehter swa ful and
swa forð swa hi ær ahton.
 1052.45. And hi gefæstnodon heom þa fulne freondscipe
betweonan and eallum folce gode lage beheton.
 1052.46. And geutlageden þa ealle Frencisce men þe ær unlage
rærdon and undom demdon, and unræd ræddon into ðissum earde buton
swa feala swa hig geræddon þæt þam cynge gelicode mid him to
hæbbenne þe him getreowe wæron and eallum his folce.
 1052.50. And Rodbeard bisceop and Willem bisceop and Ulf bisceop
uneaðe ætburstan mid þam Frenciscum mannum þe heom mid wæron, and
swa ofer sæ becomon.
 1052.52. And Godwine eorl and Harold and seo cwen sæton on heora
are.
 1052.54. Swegen for æror to Hierusalem of Bricge, and wearð
hamweard dead æt Constantinopolim to Michaheles mæsse.
 1052.55. Ðæt wæs on þone Monandæg æfter Sancta
Marian mæsse þæt Godwine mid his scipum to Suðgeweorce becom, and
þæs on merigen on þone Tiwesdæg hi gewurdon sehte, swa hit her
beforan stent.
 1052.58. Godwine þa gesiclode hraðe þæs þe he up com,
and eft gewyrpte, ac he dyde ealles to lytle dædbote of þære Godes are
þe he hæfde of manegum halgum stowum.
 1052.60. On þam ylcan geare com se stranga wind on Thomas
mæsseniht and gehwær mycelne hearm dyde.
 1052.62. Eac man sloh Hris þæs Welscan cynges broþer.
 1053.1. On þysum geare wæs se cyning on Winceastre on Eastran
and Godwine eorl mid him and Harold eorl his sunu and Tostig.
 1053.3. Ða on oðran Easterdæge sæt he mid ðam cynincge
æt gereorde, þa færinga sah he niðer wið þæs fotsetles,
spræce benumen and ealre his mihte, and hine man ða bræd into ðæs
kinges bure, and ðohtan þæt hit ofergan sceolde, ac hit næs na swa,
ac þurhwunode swa unspecende and mihteleas forð oð þone ðunresdæg,
and ða his lif alet, and he lið þær binnan Ealdan mynstre.
 1053.8. And his sunu Harald feng to his eorldome, and let of ðan
þe he ær hæfde, and ælfgar fengc ðærto.
 1053.11. Ðæs ylcan geares gefor Wulfsie bisceop on Licedfelda,
and Leofwine abbud on Cofantreo feng to ðam bisceoprice, and ægelward
abbud on Glæstingabyrig gefor, and Godwine abbud on Wincelcumbe.
 1053.14. Eac Wylsce menn geslogan mycelne dæl Englisces folces
ðæra weardmanna wið Wæstbyrig.
 1053.16. On ðisson geare næs nan arcebisceop on ðissan
lande, butan Stigand bisceop heold þæt bisceoprice on Cantwarabyrig on
Cristes cyrcean and Kynsige on Eoforwic, and Leofwine and Wulfwi foran ofer
sæ and leton hig hadian þær to bisceopum, se Wulfwi feng to ðam
biscoprice þe Ulf hæfde be him libbendum and of adræfdum.
 1054.1. Her for Siward eorl mid mycclum here into Scotlande and
mycel wæl of Scottum gesloh and hig aflymde, and se cing ætbærst.
 1054.2. Eac feoll mycel on his healfe ægðer ge Densce ge
Englisce and eac his agen sunu.
 1054.3. Ðæs ylcan geares man halgode þæt mynster on
Eofeshamme on <foreign>vi Idus Octobris</foreign>.
 1054.5. On ðam ylcan geare ferde Ealdred bisceop suð ofer sæ
into Sexlande, and wearð þær mid mycelre arwurðnesse underfangen.
 1054.6. Þy ylcan geare swealt Osgod Clapa færinga swa swa he
on his reste læt.
 1055.1. On þysum geare forðferde Siward eorl on Eoforwic, and
his lic lið binnan þam mynstre æt Galmanho þe he sylf æt getimbrade
Gode to lofe and eallum his halgum.
 1055.3. Ða ðæræfter binnan lyttlan fyrste wæs
witenagemot on Lundene, and man geutlagode þa ælfgar eorl, Leofrices sunu
eorles, butan ælcan gylte, and he gewende ða to Irlande and begeat him
ðær lið, þæt wæs <foreign>xviii</foreign> scipa butan his agenan.
 1055.7. And wendan ða to Brytlande to Griffine cinge mid þam
werede, and he hine underfeng on his griðe, and hig gegaderadan ða mycle
fyrde mid ðam Yriscan mannan and mid Walkynne.
 1055.10. And Rawulf eorl gaderade mycele fyrde agean to
Herefordport, and hi sohtan hi ðær, ac ær þær wære ænig
spere gescoten, ær fleah ðæt Englisce folc, forðan þe hig wæran
on horsan, and man sloh ðær mycel wæl, abutan feower hund manna
oððe fife, and hig nænne agean.
 1055.14. And hig gewendan ða to ðam porte and ðæt
forbærndan, and þæt mære mynster ðe æþelstan se arwurða
biscop ær let getimbrian, þæt hig beryptan and bereafodan æt
haligdome and æt hreaue and æt eallon ðingan, and þæt folc slogan
and sume onweg læddan.
 1055.18. Ða gaderade man fyrde geond eall Englaland swyðe neah,
and hig comon to Gleaweceastre, and wendan swa unfeorr ut on Wealas and
þær lagon sume hwile, and Harald eorl let dician ða dic abutan þæt
port þa hwile.
 1055.21. Þa on ðam þa spæc man to friðe, and Harald eorl
and ða ðe mid him wæron coman to Bylgeslege, and ðær frið and
freondscipe heom betweonan gefæstnodan, and man geinlagode þa ælfgar
eorl, and man ageaf him eall þæt him wæs ær ofgenumen, and þæt
sciplið gewende to Legeceastre, and ðær abiden heora males þe
ælfgar heom behet.
 1055.26. Se mannslyht wæs on <foreign>ix Kalendas Nouembris</foreign>.
 1055.28. On ðam ylcan geare forðferde Tremerig se Wylsca biscop
sona æfter ðære hergunge, se wæs æþelstanes biscopes gespelia
syððan he unfere wæs.
 1056.1. Her gefor æþelstan se arwurða bisceop on <foreign>iiii Idus
Februarii</foreign>, and his lic lið on Herefordport, and man sette Leofgar to
biscupe, se wæs Haroldes eorles mæssepreost, se werede his kenepas on his
preosthade oð ðæt he wæs biscop.
 1056.4. Se forlet his crisman and his hrode, his gastlican
wæpna, and feng to his spere and to his sweorde æfter his biscuphade, and
swa for to fyrde ongean Griffin þone Wyliscan cing, and hine man ðar ofsloh
and his preostas mid him, and ælfnoð scirgerefan, and manega gode menn
mid heom, and ða oðre ætflugon.
 1056.9. Þis wæs <foreign>viii</foreign> nihton ær middan sumera.
 1056.10. Earfoðlic is to atellanne seo gedrecednes and seo fare
eall and seo fyrdung and þæt geswinc and manna fyll and eac horsa þe
eall Engla here dreah, oð ðæt Leofric eorl com wið and Harald eorl and
Ealdred bisceop, and macedan seht þær betweonan, swa þæt Griffin swor
aðas þæt he wolde beon Eadwarde kinge hold underkingc and unswicigende.
 1056.15. And Ealdred bisceop feng to ðam biscuprice þe Leofgar
hæfde ær <foreign>xi</foreign> wucan and <foreign>iiii</foreign> dagas.
 1056.17. On ðam ylcan geare gefor Cona se casere.
 1056.18. Ðæs geres gefor Odda eorl, and his lic lið on
Perscoran, and he wæs to munece gehadod ær his ende, he gefor on <foreign>ii</foreign>
<foreign>Kalendas Septembres</foreign>.
 1065.1. Her on þissum geare foran to hlafmæssan het Harold
eorl bytlian on Brytlande æt Portascihð, þa þa he hyt gegan hæfde,
and þar mycel god gegaderode, and þohte þone kingc Eadward þar to
habbenne for huntnoþes þingon, and þa hyt eall mæst gegaderod wæs,
þa for Cradoc Griffines sunu to mid eallum þam þe he begytan mihte and
þæt folc mæst eall ofsloh þe þar timbrode and þæt god genam
þe þar gegaderod wæs, and se mannsliht wæs on Sancte Barþolomeus
mæsse dæig.
 1065.9. And þa æfter Michaheles mæssan foran þa þegnas
ealle on Eoferwicscire to Eoferwic, and Tostiges eorles huskarlas þar
ofslogon ealle þa þe hig geaxian mihton and hys gærsuman namon, and
Tostig wæs þa æt Brytfordan mid þam kinge.
 1065.13. And þa wel raðe þaræfter wæs mycel gemot æt
Norðhamtune and swa on Oxenaforda on þon dæig Simonis and Iude, and
wæs Harold eorl þar, and wolde heora seht wyrcan gif he mihte, ac he na
mihte, ac eall hys eorldom hyne anrædlice forsoc and geutlagode and ealle
þa mid hym þe unlage rærdon, forþam þe he rypte God ærost and
ealle þa bestrypte þe he ofer mihte æt life and æt lande.
 1065.19. And hig namon heom þa Morkere to eorle, and Tostig for
þa ofer sæ and hys wif mid him to Baldwines lande, and wintersetl namon
æt Sancte Audomare.
 1065.22. And Eadward kingc com to Westmynstre to þam middan
wintre, and þæt mynster þar let halgian þe he sylf getimbrode Gode to
lofe and Sancte Petre and eallum Godes halgum, and seo circhalgung wæs on
Cildamæssedæig, and he forðferde on Twelftan æfen, and hyne man
bebyrigde on Twelftan Dæig on þam ylcan mynstre swa hyt heræfter
seigð.
 1065.28. And her wearð Harold eac to kynge gehalgod, and he lytle
stillnesse þar on gebad þa hwile þe he rices weold.
 1066.1. On þisum geare com Harold kyng of Eoforwic to
Westmynstre to þam Eastran þe wæron æfter þam middan wintran þe
se kyng forðferde, and wæron þa Eastran on þone dæig <foreign>xvi Kalendas
Mai</foreign>.
 1066.4. Þa wearð geond eall Englaland swylc tacen on heofenum
gesewen swylce nan mann ær ne geseh.
 1066.5. Sume menn cwædon þæt hyt cometa se steorra
wære, þone sume menn hatað þone fexedan steorran, and he æteowde
ærest on þone æfen <foreign>Letania Maiora</foreign>, þæt ys <foreign>viii Kalendas Mai</foreign>,
and swa scean ealle þa <foreign>vii</foreign> niht.
 1066.10. And sona þaræfter com Tostig eorl fram begeondan
sæ into Wiht mid swa myclum liðe swa he begytan mihte, and him man geald
þar æigðer ge feoh ge metsunge, and for þa þanon and hearmas dyde
ægwar be þam særiman þar he to mihte oð þæt he becom to
Sandwic.
 1066.14. Ða cydde man Harolde kynge, þe on Lundene wæs,
þæt Tostig his broðor wæs cumen to Sandwic.
 1066.15. Þa gegadorade he swa mycele scipfyrde and eac landfyrde
swa nan cingc ær her on lande ne gegaderade, forðam þe him wæs to
soðan gesæd þæt Willelm eorll fram Normandige, Eadwardes cingces
mæg, wolde hider cuman and þis land gegan eallswa hit syððan aeode.
 1066.19. Þa Tostig þæt geaxode þæt Harold cing wæs
toward Sandwic, þa for he of Sandwic and nam of þam butsekarlon sume mid
him, sume þances, sume unþances, and gewende þa norð into Humbran and
þær hergode on Lindesege and þær manege gode men ofsloh.
 1066.23. Þa Eadwine eorl and Morkere eorl þæt undergeaton,
þa coman hi þyder and hine of þæm lande adrifon, and he for ða to
Scotlande, and Scotta cynning hine griðede and him to metsunge fylste, and
þær ealne sumor wunode.
 1066.27. Ða com Harold ciningc to Sandwic and þær his
liðes abad, forþam þe hit wæs lang ær hit man gegaderian mihte, and
þa his lið gegaderad wæs, þa for he into Wiht and þær læg
ealne þone sumor and þone hærfest, and man hæfde landfyrde æghwar
be sæ, þeh hit æt þam ende naht ne forstode.
 1066.31. Þa hit wæs to Natiuitas Sancte Marie, þa
wæs manna metsung agan, and hig nan man þar na leng gehealdan ne mihte.
 1066.33. Ða lyfde man mannum ham, and se cyngc rad up, and man
draf þa scypu to Lundene, and manega forwurdon ær hi þyder comon.
 1066.35. Þa ða scypu ham coman, þa com Harold cyning of
Norwegan norð into Tinan on unwaran mid swyðe miclum sciphere and na
lytlan, þæt mihte beon mid ðreom hund scypum oððe ma, and Tostig
eorl him com to mid eallum þam þe he begiten hæfde eallswa hy ær
gesprecen hæfdon and foran þa begen mid eallum ðam liðe andlang Usan
up to Eoferwic ward.
 1066.41. Ða cydde man Harolde cynge be suðan þa he of scipe
cumen wæs, þæt Harold cyng on Norwegan and Tostig eorl wæron
upcumene neh Eoferwic.
 1066.43. Þa for he norðweard dæges and nihtes swa hraðe
swa he his fyrde gegaderian mihte.
 1066.44. Þa ær þam þe se cynning Harold þyder cuman
mihte, þa gegaderode Eadwine eorl and Morkere eorll of heora eorldome swa
mycel werod swa hi begitan mihton and wið þone here gefuhton and mycel
wæl geslogon, and þær wæs þæs Engliscan folces mycel ofslagen
and adrenct and on fleam bedrifen, and Normein ahton wælstowe gewald.
 1066.49. And þis gefeoht wæs on Vigilia Mathei Apreli, and
wæs Wodnesdæg.
 1066.50. And þa æfter þam gefeohte for Harold cyningc of
Norwegan and Tostig eorl into Eoferwic mid swa miclum folce swa heom þa
geþuhte, and hi mon gislade of þære burh and eac to metsunge fylste, and
swa þanon to scipe foran and to fullan friðe gespræcon þæt hig
ealle mid him suð faran woldon and þis land gegan.
 1066.55. Ða amang þissan com Harold Engla cyningc mid ealre his
fyrde on ðone Sunnandæg to Tada and þær his lið fylcade and for
þa on Monandæg þurh ut Eoferwic, and Harold cyningc of Norwegan and
Tostig eorl and heora gefylce wæron afaren of scipe begeondan Eoferwic to
Stanfordbrycge, forþam þe him wæron behaten to gewissan þæt him man
þær of ealre þære scire ongean hy gislas bringan wolde.
 1066.61. Ða com Harold Engla cyning heom ongean on unwaran
begeondan þære brycge, and hi þær togædere fengon and swyðe
heardlice lange on dæg feohtende wæron, and þær wæs Harold cyning
of Norwegan and Tostig eorl ofslagen and ungerim folces mid heom, ægðer ge
Normana ge Englisca, and þa Normen flugon þa Englisa.
 1066.66. Ða wes þer an of Norwegan þe wiðstod þet
Englisce folc, þet hi ne micte þa brigge oferstigen, ne sige gerechen.
 1066.68. Þa seite an Englisce mid anre flane, ac hit nactes ne
widstod, ænd þa com an oþer under þere brigge end hine þurustang en
under þere brunie.
 1066.70. Þa com Harold Engla chinge ofer þere brigge and hys
furde forð mid hine, and þere michel wel geslogon, ge Norweis ge
Flæming, and þes cyninges sunu Hetmundus let Harold faran ham to Norweie
mid alle þa scipe.

END_TEXT
START_TEXT

ChronD (Classen-Harm)
B17.8.
London, British Library, MS. Cotton Tiberius B.IV: Classen and Harmer 1926.



 0.1. Brytene igland is ehta hund mila lang and twa hund mila brad,
and her synd on þam iglande fif geþeodu, Ænglisc, Brytwylsc, Scottysc,
Pihttisc and Boclæden.
 0.3. Ærest wæron buend þyses landes Bryttas, þa comen of
Armenia, and gesæton suþonwearde Brytene ærost.
 0.5. Ða gelamp hit þæt Pehtas comon suþon of Scitthian,
mid langum scipum na manegum, and þa comon ærest on Norð Ybernian up,
and þær bædon Scottas þæt hi þær moston wunian.
 0.8. Ac hig noldon heom lyfan, for þon þe hig cwædon
þæt hi ne mihton ealle ætgædere gewunian þær.
 0.9. And þa cwædon þa Scottas, we magon eow hwæþere
ræd gelæron.
 0.10. We witon oþer igland her beeastan, þær ge magon
eardian gyf ge wyllað, and gyf hwa eow wiðstent, we eow fultumiað
þæt ge hit magon gegangan.
 0.14. Ða ferdon þa Pihtas and geferdon þis land
norþanweard, suþonweard hit hæfdon Bryttas, swa we ær cwædon.
 0.15. And þa Pihtas heom abædon wif æt Scottan, on þa
gerad þæt hi gecuron hyre cynecynn aa on þa wifhealfe, þæt hy
heoldon swa lange syþþan.
 0.19. And þa gelamp ymbe geara ryne þæt Scotta sum dæl
gewat of Ybernian on Brytene, and þæs landes sumne dæl geeodon, and
wæs heora heretoga Reoda gehaten, fram þam hy synd genæmnede Dalreodi.
 0.23. Syxtigum wintrum ær þon Crist wære acænned, Gaius
Iulius, Romane Casere, mid hundehtatigum ceolum gesohte Brytene.
 0.25. Ðær he wæs ærest geswænced mid grimmum
gefeohte, and mycelne dæl his heres forlædde.
 0.26. And þa he forlet his here gebidan mid Scottum, and gewat
suð into Galwalum and þær gegaderode syx hund scipa, mid þam he gewat
eft into Brytene.
 0.28. And þa hi ærost togædere geræsde, þa mon ofsloh
þæs kaseres gerefan, se wæs Labienus gehaten.
 0.30. Ða genamon þa Walas and adrifon sumre ea ford ealne mid
scearpum stængum greatum innan þam wætere.
 0.32. Seo ea hatte Tæmese.
 0.32. Ða þæt onfundon þa <foreign>Romani</foreign>, þa noldon hig faran
ofer þone ford.
 0.33. Ða flugon þa Brytwalas to þam wuduwestenum.
 0.34. And se kasere geeode wel monige heahburh mid myclum gewinne,
and eft gewat into Galwalum.
 1.1. <foreign>Anno.</foreign> Octauianus rixade <foreign>lxvi</foreign> wintra and on þam <foreign>xlii</foreign>
geare his rices Crist wæs acenned.
 2.1. Ða tungelwitegan of eastdæle comon to þam þæt hi
Crist wyrþoden, and þa cild on Betleem ofslagene wæron for ehtnesse fram
Erode.
 3.1. Her swealt Herodes fram him sylfum ofsticod, and Archelaus his
sunu feng to rice.
 6.1. Fram frymþe middaneardes oþ þis gear wæron agan <foreign>v</foreign>
þusend wintra and <foreign>cc</foreign> wintra.
 12.1. Philippus and Herodes todældon Lissian and in Iudeum
<foreign>iiii</foreign> ricu todældon.
 16.1. Her feng Tiberius to rice.
 26.1. Her onfeng Pilatus gemine ofer Iudeas.
 30.1. Her wæs Crist gefullad, and Petrus and Andreas gehwyrfde,
and Iacobus and Iohannes and Philippus and þa <foreign>xii</foreign> apostolas.
 33.1. Her wæs Crist ahangen fram fruman middangeardes ymbe <foreign>v</foreign>
þusend wintre and <foreign>cc</foreign> and <foreign>xxvi</foreign>.
 34.1. Her wæs Sanctus Paulus gehwyrfed and Sanctus Stephanus
oftorfod.
 35.1. Her se eadiga apostol Petrus gesæt bisceopsetl on
Antiochia cestre.
 39.1. Her onfeng Gaius rice.
 45.1. Her se eadiga Petrus se apostol gesæt bisceopsetl on
Rome.
 46.1. Her Erodes swealt se þe Iacobum ofsloh anum geare ær his
agenum deaðe.
 47.1. Her Claudius Romana kyning gewat mid here on Brytene, and
þæt egland geeode and ealle Pihtas and Walas underþeodde Romana rice.
 47.3. Ðis gefeoht he gefremede þam feorþan geare his rices.
 47.4. And on þam geare gewearð se mycla hungor on Siria þe
wæs forwitgad <foreign>Actibus Apostolorum</foreign> þurh Agabum þone witgan.
 47.6. Ða feng Neron to rice æfter Claudie, se æt nyhston
forlet Brytene egland for his uncafscipe.
 62.1. Her Iacob <foreign>frater Domini</foreign> þrowade.
 63.1. Her Marcus se godspellere forðferde.
 68.1. Her Petrus and Paulus þrowodon.
 70.1. Her Uespassianus onfeng rice.
 71.1. Her Titus Uespassianus sunu in Hierusalem ofsloh Iudea <foreign>cxi</foreign>
þusenda.
 81.1. Her feng Titus to rice, se þe sæde þæt he þone
dæg forlure þe he naht to gode on ne dyde.
 84.1. Her Domitianus Tites broþor feng to rice.
 87.1. Her Iohannes se godspellere in Patma þam eglande wrat þa
boc <foreign>Apocalipsis</foreign>.
 100.1. Her Simon se apostol wæs ahangen and Iohannes se
godspellere hine gereste in Effesia.
 101.1. Her Clemens <foreign>papa</foreign> forðferde.
 110.1. Her Ignatius biscop þrowode.
 155.1. Her Marcus Antonius and Aurelianus his broþor fengon to
rice.
 167.1. Her Eleutherius on Rome onfeng biscopdom and þone
wyrðlice <foreign>xv</foreign> wintre geheold.
 167.2. To þam Lucius Brytwalana cyng sænde mæn and bæd
fulwihtes, and he him sona sænde, and hig syþþan wunedon on rihton
geleafan oð Dioclitianus rice.
 189.1. Her Seuerus feng to rice and ferde mid here on Brytene and
mid gefeohte geeode þæs eglandes mycelne dæl, and þa geworhte weal
mid turfum, and bredweal þæronufon, fram sæ to sæ, Britwalum to
gebeorge.
 189.4. He ricsade <foreign>xvii</foreign> gear and þa geendode on Eoforwic.
 189.5. Bassianus his sunu feng to rice.
 189.6. Oþer his sunu wæs gehaten Geta, se forwearð.
 693.1. Her wæs Brihtwald gehalgod to arcebiscop fram Guodune
Galwala biscop on <foreign>v Nonas Iulii</foreign>.
 693.2. In þas tid Gefmund biscop forðferde, and Bryhtwald
gehalgode Tobiam on his steall, and Dryhthelm wæs of life gelæd.
 694.1. Her Cantware geþingodon wið Ine and him gesealdon <foreign>xxx</foreign>
þusenda, for þon ðe hy ær Mul forbærndon.
 694.2. And Wihtred feng to Cantwara rice, and heold <foreign>xxxiii</foreign>
wintra.
 694.3. Se Wihtred wæs Ecgbrihting, Ecgbriht Ercanbrihting,
Ercanbryht Eadbalding, Eadbald Æþelbryhting.
 697.1. Her Suðanhymbre ofslogon Ostryðe, Æþelredes cwene,
Ecgferðes swester.
 699.1. Her Pihtas slogon Beorht ealdorman.
 702.1. Her Cenred feng to Suþanhymbra rice.
 703.1. Her Hædde biscop forðferde, and he heold þone
biscopdom <foreign>xxvii</foreign> wintra on Wintanceastre.
 704.1. Her Æþelred Pending Myrcna cyning onfeng munuchade, and
þæt rice heold <foreign>xxix</foreign> wintra, and þa feng Cenred to.
 705.1. Her Aldfrið Norþanhymbra cyning forðferde on <foreign>xviiii
Kalendas Ianuarii</foreign> on Driffelda.
 705.2. Þa feng Osræd his sunu to rice.
 709.1. Her Aldelm biscep forþferde, se wæs bewæstan wudu
biscop, and wæs todæled on foreweardum Daniheles dagum on twa biscopscire
Westseaxna landes, and ær hit wæs an, oðer heold Daniel, oðer
Aldhelm, æfter Aldhelme Forðhere feng to.
 709.5. And Ceolred feng to Myrcna rice, and Cenred for to Rome, and
Offa mid him, and Cenred wæs þær oð his lifes ende.
 709.7. And þy ilcan geare Wilferð biscop forðferde in
Undalum, and his lic man lædde to Ripum.
 709.8. He wæs biscop <foreign>xlv</foreign> wintra, þone Ecgferð cyning ær
bedraf to Rome.
 710.1. Her Acca Wilferðes preost feng to þam biscopdome þe he
ær heold.
 710.2. And þam ylcan geare feaht Beorhtfrið ealdorman wið
Pehtas betwux Hæfe and Cære, and Ine and Nun his mæg gefuhton wið
Gerente Weala cyninge, and þam ylcan geare man sloh Sigbald.
 714.1. Her geferde Guðlac se halga.
 715.1. Her Ine and Ceolred gefuhton æt Wodnesbeorge.
 716.1. Her Osred Norþanhymbra cyning wearð ofslagen besuðan
gemære, and se hæfde <foreign>viii</foreign> winter rice æfter Ealdferðe, þa feng
Cenred to rice, and heold <foreign>ii</foreign> gear, þa Osric, and heold <foreign>xi</foreign>.
 716.4. And eac on þam ylcan geare Ceolred Myrcna cyning
forðferde, and his lic resteð on Licetfelda, and Æthelredes Pendinges on
Beardanigge.
 716.6. And þa feng Æþelbald to rice on Myrcum, and heold
<foreign>xli</foreign> wintra.
 716.7. And Ecgberht se arwurða wer gecyrde Ie hiwan to rihtum
Eastrum/, and to Sancte Petres scære.
 718.1. Her Ingild forferde, Ines broþor, and heora swustra
wæron Cwenburh and Cuþburh, and seo Cuthburh þæt lif æt Winburnan
arærde, and heo wæs forgyfen Norðhymbra cyninge Ealdferðe, and hi be
him lifgendum gedældon.
 721.1. Her Danihel ferde to Rome.
 721.1. And þy ilcan gære Ine ofsloh Cynewulf þone
æþeling.
 721.2. And her forðferde seo halga biscop Iohannes, se wæs
biscop <foreign>xxxiii</foreign> geara and <foreign>viii</foreign> monðas and <foreign>xii </foreign> dagas, and his lic
resteð in Beoforlic.
 722.1. Her Æþelburh cwen towearp Tantun þone Ine ær
timbrade, and Ealdbryht wrecca gewat on Suðrige and on Suðseaxe.
 725.1. Her Wihtred Cantwara cyning forðferde on <foreign>non Kalendas
Maii</foreign>, se rixade <foreign>xxxiiii</foreign> wintra.
 725.2. And Ine gefeaht wið Suðseaxum and þær ofsloh
Eadbryht þone æþeling þe he ær ut flymde.
 726.1. Her Ine ferde to Rome, and feng Æþelheard to Westseaxna
rice his mæg and heold <foreign>xiiii</foreign> gear.
 726.2. And þy ilcan geare gefuhton Æþelheard and Oswald se
æðeling/, and se Oswald wæs Æþelbalding, Æðelbald
Cynebalding, Cynebald Cuðwining, Cuðwine Ceawlining.
 727.1. Her forðferde Tobias biscop in Hrofecæstre, and on his
stall Bryhtwald arcebiscop gehalgode Aldwulf to biscope.
 729.1. Her æteowdan twegen cometan.
 729.1. And þy ilcan geare Osric forðfærde, se wæs <foreign>xi</foreign>
winter cyning.
 729.2. And se halga Ecgberht forðfærde in Ii.
 729.3. Þa feng Ceolwulf to þam rice and heold <foreign>viii</foreign> gear.
 730.1. Her Oswald se æþeling forðferde.
 731.1. Her Bryhtwold arcebiscop forðferde on <foreign>Idus Ianuarii</foreign>, se
wæs biscop <foreign>xxxvii</foreign> wintra and syx monþas and <foreign>xiiii</foreign> dagas.
 731.2. And her wæs ofslægæn Osric Norþhymbra cyning,
and feng Ceolulf to þam rice and heold <foreign>viii</foreign> gear.
 731.4. And se Ceolulf wæs Cuþing, Cuða Cuþwining,
Cuðwine Leodwalding, Leodwald Ecgwalding, Ecgwald Ealdhelming, Ealdhelm
Ocing, Ocea Iding, Ida Eopping.
 731.7. And Bryhtwald ercebiscop gefor.
 731.8. And þa ilcan geare wæs Tacwine gehalgod to
ærcebiscope, se wæs ær in Mercum preost on Breodune.
 731.9. Hine halgodon Danihel Wæntan biscop and Ingwald Lunden
biscop, and Aldwine Licetfelda biscop and Aldwulf Hrofescæstre biscop <foreign>die x
Iunii mensis</foreign>.
 733.1. Her Æþelbald geeode Sumertun, and sunne aþystrode,
and Acca wæs adryfen of bisceopdome.
 734.1. Her wæs se mona swylce he wære mid blode begoten, and
forðferde Tacwine arcebiscop, and eac Beda, and Ecgberht man gehalgode to
biscope.
 735.1. Her onfeng Ecgberht biscop <foreign>pallium</foreign> æt Rome.
 736.1. Her Noðhelm ercebiscop onfeng <foreign>pallium</foreign> fram Romana
biscope.
 737.1. Her Forþhere biscop and Freoðogyð cwen ferdon to
Rome.
 737.2. And Ceolwulf cyning feng to Petres scære, and sealde his
rice Eadberhte his fæderan sunu, se ricsade <foreign>xxi</foreign> wintra.
 737.4. And Æþelwold biscop and Acca forðferdon, and Cynwulf
man gehalgode to biscop.
 737.5. And þy ilcan gære Æþelbald cyning hergode
Norðhymbra land.
 738.1. Her Eadberht Eating, Eata Leodwalding, feng to Norðhymbra
rice and heold xxi wintra, and his broþor wæs Ecgberht Eating arcebiscop,
and hy restað begen on Eoforwiccæstre on anum portice.
 740.1. Her Æþelheard cyning forðfærde, and feng Cuþred
his mæg to Westseaxena rice, and heold <foreign>xvi</foreign> gear, and heardlice gewan wið
Æþelbald Myrcna cyning.
 740.3. And Cuðbryht wæs to arcebiscop gehalgod and Dunn biscop
to Hrofescæstre.
 741.1. Her forbarn Eoforwic.
 743.1. Her Æþelbald Myrcna cyning and Cuþræd Westseaxena
cyning gefuhton wið Wealas.
 744.1. Her Daniel gesæt on Wintanceastre and Hunferð feng to
biscopdome.
 744.2. And steorran foron swyðe scotygende.
 744.3. And Wilferð se iunga, se wæs biscop on Eoforwic,
forðferde on <foreign>iii Kalendas Maias</foreign>, se wæs <foreign>xxx</foreign> wintra biscop.
 745.1. Her Daniel forðferde, þa wæs <foreign>xliii</foreign> wintra agan
syþþan he onfeng to biscopdome.
 746.1. Her man sloh Selred cyning.
 748.1. Her wæs ofslægen Cynric Westseaxna æþeling, and
Eadbryht Cantwara cyning forþferde.
 750.1. Her Cuðred Wæstseaxna cyning gefeaht wið Æþelhun
þone ofermodigan ealdormann.
 752.1. Her Cuþred Westseaxna cyning gefeaht þy <foreign>xii</foreign> geare his
rices æt Beorhforde wið Æþelbald Myrcna cyning and hine geflymde.
 753.1. Her Cuðred Westseaxna cyning gefeaht wið Wealas.
 754.1. Her Cuþred Westseaxna cyning forðferde, and Cyneheard
onfeng biscopdome æfter Hunferþe on Wintancæstre, and Cantwaraburh
forbarn þy geare, and Sigebryht his mæg feng to Westseaxena rice and heold
an gear.
 755.1. Her Cynewulf benam Sigebryhte his mæge his rices and
Wæstseaxna witan for unrihtum dædum butan Hamtunscire, and he hæfde
þa oð he ofsloh þone ealdorman þe him længst wunode.
 755.4. And hine þa Cynewulf on Andred adræfde, and he þær
wunade oð ðæt an swan hine ofstang æt Pryftes flodan.
 755.6. And se Cynewulf oft myclum gefeohtum feaht wið
Brytwealas.
 755.7. And ymb xxi wintra þæs þe he rice hæfde, he wolde
adrefan ænne æþeling se wæs Cyneheard haten, and se Cyneheard
wæs þæs Sigebryhtes broþer.
 755.10. And þa geahsode he þone cyning lytle werede on
wifcyðþe on Mærantune, and hine þær berad, and þone bur utan
beeodon, ær hine þa men onfunden þe mid þam cyninge wæron.
 755.13. And þa ongeat se cyning þæt, and he on þa duru
eode, and þa unheanlice hine wærede oð he on þone æþeling locade,
and þa ut ræsde on hine and hyne myclum gewundode, and hy ealle on þone
cyning feohtende wæron oð þæt heo hine ofslægenne hæfdon.
 755.17. And þa on ðæs wifes gebærum onfundon þæs
cyninges þegnas þa unstilnesse, and þa þyder urnon swa hwylc swa
þonne gearo wearð raðost, and heora se æþeling gehwylcum feoh and
feorh bead, and heora nænig þicgan nolde, ac hie symble feohtende wæron
oð heo ealle lagon butan anum Brytwyliscum gisle, and se swyðe gewundod
wæs.
 755.23. Þa on morgen gehyrdon þæt þæs cyninges
þægnas þe him beæftan wæron, þæt seo cyning ofslægen
wæs, ða ridon hi þyder and his ealdorman Osric and Wiferð his þegn
and þa men þe he him beæftan ær læfde, and þone æþeling on
þære byrig metton þær se cyning ofslægen læg, and hi þa gatu
him to belocen hæfdon, and þa þærto eodon.
 755.29. And þa bead he him heora agenne dom feos and landes gyf
hi him þæs rices uþon, and him cyðde þæt heora magas him mid
wæron þa þe him fram noldon, and þa cwædon hie þæt him
nænig mæg leofra nærre þonne heora hlaford, and hi næfre his
banan folgian noldon, and þa budon hi heora magum þæt hi him gesunde
fram eodon.
 755.35. And hi cwædon þæt ilce heora geferum geboden
wære þe ær mid þam cyninge wæron, ða cwædon heo þæt hi
hit þæs ne onmunden þon ma þe heora geferan þe mid þam cyninge
wæron ofslægene.
 755.38. And hy þa ymb þa geatu feohtende wæron oð hi
þærinne fulgon and þone æþeling ofslogon and þa men þe mid him
wæron ealle butan anum, se wæs þæs ealdormannes godsunu, and he his
feorh generede, and he wæs oft gewundod.
 755.42. And se Cynewulf ricsode <foreign>xxxi</foreign> wintra and his lic ligeð
on Wintanceastre, and þæs æðelinges on Axanmynster.
 755.44. And heora rihtfædrencynn gæþ to Certice.
 755.45. And þy ilcan geare mon ofsloh Æþelbald Mearcna
cyning on Sæcandune, and his lic ræsteð on Hreopandune, and he ricsade
<foreign>xli</foreign> wintra.
 755.47. And Beornred feng to rice and lytle hwile heold and
ungefealice, and þy ilcan geare Offa geflemde  Beornred and feng to þam
rice and heold <foreign>xxxix</foreign> wintra, and his sunu Ecgferð heold <foreign>xli</foreign> daga and <foreign>c </foreign>
daga.
 755.51. Wæs se Offa Þincferþing.
 757.1. Her Eadberht Norðhymbra cyning feng to scære, and
Oswulf his sunu feng to þam rice and ricsade an gær, and hine ofslogon his
hiwan on <foreign>viii Kalendas Agustus</foreign>.
 758.1. Her Cuthbryht arcebiscop forðferde.
 759.1. Her Bregowine wæs to arcebiscop gehalgod to Sancte
Michaheles tide.
 759.2. And Moll Æþelwald fent to rice on Norðhymbrum, and
ricsade <foreign>vi</foreign> winter, and hit þa forlæt.
 760.1. Her Æþelbryht Cantwara cyning forðferde and Ceolwulf
eac forðferde.
 761.1. Her wæs se mycla winter.
 761.1. And Moll Norþhymbra cyning ofsloh Oswine æt Eadwines
clife on <foreign>viii Idus Agustus</foreign>.
 762.1. Her Ianbryht wæs gehadod to arcebiscop on þone <foreign>xl</foreign>
dæg ofer midne winter.
 762.2. And Friþuweald biscop æt Hwiterne forðferde on <foreign>Nonas
Maius</foreign>, se wæs gehalgod on Ceastre on <foreign>xviii Kalendas September</foreign> þam <foreign>vi</foreign>
wintra/ Ceolwulfes rices, and he wæs biscop <foreign>xxix</foreign> wintra.
 762.5. Þa man halgode Pehtwine to biscop æt Ælfetee on <foreign>xvi
Kalendas Agustus</foreign> to Hwiterne.
 765.1. Her feng Alchred to Norðhymbra rice and ricsade <foreign>viiii</foreign>
winter.
 766.1. Her forðferde Ecgberht arcebiscop in Eoforwic on <foreign>xiii
Kalendas Decembris</foreign>, se wæs biscop <foreign>xxxvii</foreign> wintra, and Friðebryht in
Hagustaldesee, se wæs biscop <foreign>xxxiiii</foreign> wintra, and man gehalgode
Æþelberht to Eoforwic and Alchmund to Hagustaldesee.
 768.1. Her forðferde Eadberht Eating on <foreign>xiii Kalendas
Septembris</foreign>.
 772.1. Her Milred biscop forðferde.
 774.1. Her Norðhymbra fordrifon heora cyning Alchred of Eoforwic
on Eastertid and genamon Æþelred Molles sunu him to hlaforde, se ricsade
<foreign>iiii</foreign> winter.
 774.3. And men gesegon read Cristes mel on heofenum æfter
sunnan setlgange.
 774.4. On þy geare gefuhton Myrce and Cantware æt Ortanforda,
and wunderlice nædran wæron gesewene on Suðseaxna lande.
 776.1. Her forðferde Pehtwine biscop on <foreign>xiii Kalendas Octobris</foreign>,
se wæs biscop <foreign>xiiii</foreign> winter.
 777.1. Her Cynewulf and Offa gefliton ymb Benesingtun and Offa
genam þone tun.
 777.2. And þa ilcan geare man gehalgode Æþelberht to biscop
to Hwituerne in Eoforwic on <foreign>xvii Kalendas Iulii</foreign>.
 778.1. Her Æþelbald and Heardberht ofslogon <foreign>iii</foreign> heahgerefan,
Ealwulf Bosing æt Cyningesclife, Cynewulf and Ecgan æt Helaþirnum on
<foreign>xi Kalendas Aprilis</foreign>.
 778.3. And þa feng Alfwold to rice, and Æþelred bedraf of
lande, and he ricsade <foreign>x</foreign> winter.
 779.1. Her Ealdseaxe and Francan gefuhton.
 779.1. And Norðhymbra heahgerefan forbærndon Beorn ealdorman
on Seletune on <foreign>viii Kalendas Ianuarii</foreign> and Æþelberht arcebiscop
forðferde in Cæstre, in þæs steal Eanbald wæs ær gehalgod, and
Cynewulf biscop gesæt in Lindisfarnaee.
 780.1. Her Alchmund biscop in Hagustaldesee forðferde on <foreign>vii
Idus Septembris</foreign>, and Tilberht man gehalgode on his steall on <foreign>vi Non
Octobris</foreign>, and Higbald man gehalgode to biscop æt Soccabyrig to
Lindisfarnaee, and Alfwold cyning sænde man æfter <foreign>pallium</foreign> to Rome, and
Eanbald dyde to arcebiscop.
 782.1. Her forþferde Werburh Ceolredes cwen and Cynewulf biscop
on Lindisfarnaee, and seonoþ wæs æt Aclæ.
 784.1. Her Cyneheard ofsloh Cynewulf cyning, and he þær
wearð ofslægen and <foreign>lxxxiiii</foreign> manna mid him, and þa onfeng Berhtric
Westseaxna rice, and he ricsode <foreign>xvi</foreign> gear, and his lic ligeð æt Werham,
and his rihtfederencyn gæð to Certice.
 785.1. Her forðferde Botwine abbot in Hripum.
 785.1. And þær wæs geflitfullic sinoþ æt Cealchyðe.
 785.2. And Ianbryht arcebiscop forlæt sumne dæl his
biscopdomes, and fram Offan cyning Hygebryht wæs gecoren, and Ecgferð to
cyninge gehalgod.
 785.5. And in þas tid wæron ærendracan gesend of Rome fram
Adrianum papan to Englalande to niwanne þone geleafan and þa sibbe þe
Sanctus Gregorius us sende þurh þone biscop Augustinum, and hi man wið
weorðscype underfeng and mid sibbe ongæn sænde.
 787.1. Her nam Berhtric cyning Offan dohter Eadburge.
 787.2. And on his dagum comon ærest <foreign>iii</foreign> scypu Norðmanna of
Hæreðalande, and þa sæ gerefa þærto rad, and hie wolde drifan to
þæs cyninges tune þe he nyste hwæt hi wæron, and hine man ofsloh
þa.
 787.5. Ðæt wæron þa ærestan scipu Dæniscra manna
þe on Engelcynnes land gesohton.
 788.1. Her wæs sinoð gegaderad on Norþhymbra lande æt
Wincanheale on <foreign>iiii Nonas Septembris</foreign>, and Aldberht abbod forðferde in
Hripum.
 789.1. Her wæs Alfwald Norðhymbra cyning ofslægen fram
Sigan on <foreign>viiii Kalendas Octobris</foreign>, and heofonlic leoht wæs lome gesewen
þær þær he ofslægen wæs, and he wæs bebyrged on
Hagustaldesee innan þære cyrican.
 789.4. And sinoð wæs gegaderod æt Aclea.
 789.5. And Osred Alchredes sunu feng to rice æfter him, se
wæs his nefa.
 790.1. Her Ianbryht arcebiscop forðferde, and þa ilcan geare
wæs gecoren Æþelheard abbod to arcebiscop.
 790.2. And Osræd Norðhymbra cyning wæs beswicen and of rice
adræfed, and Æþelred Aþelwaldes sunu eft feng to rice.
 791.1. Her wæs Baldwulf gehalgod to biscop to Hwiterne on <foreign>xvi
Kalendas Agustus</foreign> fram Eanbalde arcebiscop and fram æþelberhte biscop.
 792.1. Her Offa, Myrcna cyning, het Æþelbryhte þæt heafod
of aslean.
 792.2. And Osred, þe wæs Norðhymbra cyning, æfter
wræcsiþe ham cumenum, gelæht wæs and ofslægen on <foreign>xviii Kalendas
Octobris</foreign>, and his lic ligþ æt Timanmuðe.
 792.4. And Æþelred cyning feng to niwan wife, seo wæs
Ælfled gehaten, on <foreign>iii Kalendas Octobris</foreign>.
 793.1. Her wæron reðe forebecna cumene ofer Norðhymbra land,
and þæt folc earmlic bregdon, þæt wæron ormete þodenas and
ligrescas, and fyrenne dracan wæron gesewene on þam lifte fleogende.
 793.4. Þam tacnum sona fyligde mycel hunger, and litel æfter
þam, þæs ilcan geares on <foreign>vi Idus Ianuarii</foreign>, earmlice hæþenra manna
hergunc adilegode Godes cyrican in Lindisfarnaee þurh hreaflac and mansliht.
 793.7. And Sicga forðferde on <foreign>viii Kalendas Martius</foreign>.
 794.1. Her Adrianus <foreign>papa</foreign> and Offa cyning forðferdon, and
Æþelred, Norðanhymbra cyning, wæs ofslægen fram his agenre þeode
on <foreign>xiii Kalendas Maii</foreign>, and Ceolwulf biscop and Eadbald biscop of þam lande
aforon, and Ecgferð feng to Myrcna rice and þy ilcan geare forðferde.
 794.5. And Eadbryht onfeng rice on Cænt, þam wæs oþer
nama nemned Præn.
 794.6. And Æþelheard ealdorman forðfærde on <foreign>Kalendas
Agustus</foreign>.
 794.7. And þa hæþenan on Norðhymbrum hergodon and
Ecgferþæs mynster æt Done muþan bereafodon, and þær heora
heretogena sum ofslægen wearð, and eac heora scypu sume þurh oferweder
wurðon tobrocene, and heora fela þær adruncan, and sume cuce to þam
stæþe comon and þa man sona ofsloh æt þære ea muþan.
 795.1. Her wæs se mona aþystrod betwux hancræde and dagunge
on <foreign>v Kalendas Aprilis</foreign>.
 795.2. And Eardwulf feng to Norðanhymbra cynedome on <foreign>ii Idus
Maii</foreign>, and he wæs syððan gebletsod and his cynestole ahafen on <foreign>vii
Kalendas Iunii</foreign> on Eoforwic fram Enabalde arcebiscop and Æþelberhte and
Higbalde and Badwulfe.
 796.1. Her forðferde Offa, Myrcna cyning, on <foreign>iiii Kalendas
Augustus</foreign>, se ricsode <foreign>xl</foreign> wintra, and Eanbald arcebiscop on <foreign>iiii Idus
Augustus</foreign> þæs ilcan geares, and his lic ligð on Eoforwic, and þæs
ilcan geares forðfærde Ceolwulf biscop, and man gehalgode oþærne
Eanbald on þæs oðres stal on <foreign>xviiii  Kalendas Septembris</foreign>.
 796.5. And þy ilcan geare Ceolwulf, Myrcna cyning, oferhergode
Cantware and Mercware and gefengon Præn heora cyning and gebundenne hine
gelæddon on Myrce.
 797.1. Her Romana Leone þam papan his tungan forcurfon, and his
eagan ut astungan, and hine of his setle aflymdon, and þa sona æft Gode
gefultumendum he mihte geseon and sprecan, and eft wæs papa swa he ær
wæs.
 797.4. And Eanbald onfeng <foreign>pallium</foreign> on <foreign>vi Idus Septembris</foreign>, and
Æþelberht biscop forðfærde on <foreign>xvii Kalendas Nouembris</foreign>, and Heardred
man gehalgode on his steal to biscop on <foreign>iii Kalendas Nouembris</foreign>.
 798.1. Her wæs micel gefeoht on Norðhymbra lande on
længtene on <foreign>iiii Nonas Aprilis</foreign> æt Hwælleage, and þær man sloh
Alric Heardbearhtes sunu and oþre mænige mid him.
 799.1. Her Æþelheard arcebiscop and Cynebryht Westseaxna
biscop for to Rome.
 800.1. Her wæs se mona aþystrad on þære oðre tid on
niht on <foreign>xvii Kalendas Februarii</foreign>.
 800.2. And Beorhtric cyning forðferde and Worr ealdorman, and
Ecgbryht feng to Westseaxna rice.
 800.3. And þy ilcan dæge rad Æþelmund ealdorman of
Hwiccum ofer æt Cynemæresforda, þa mette hine Weohstan ealdorman mid
Wilsætum, and þær wearð mycel gefeoht and þær begen ofslægene
wæron þa ealdormæn, and Wilsæte namon sige.
 801.1. Her wæs gehadod Beornmod biscop to Hrofeceastre.
 802.1. Her aþystrade se mona on dagunge on <foreign>xiii Kalendas
Ianuarii</foreign>, and Beornmod wæs gehalgod to biscop to Hrofesceastre þy ilcan
geare.
 803.1. Her forðfærde Higbald, Lindisfarna biscop, on <foreign>viii
Kalendas Iulii</foreign>, and man halgode on his steall Ecgberht on <foreign>iii Idus Iunii</foreign>,
and Æþelheard arcebiscop forðfærde on Cænt, and Wulfred wæs to
arcebiscop gehalgod.
 804.1. Her Wulfred arcebiscop onfeng <foreign>pallium</foreign>.
 805.1. Her Cuþred cyning forðferde on Cantwarum and Ceolburh
abbodesse and Heardbryht ealdorman.
 806.1. Her se mona aþystrode on <foreign>Kalendas Septembris</foreign>, and
Eardwulf Norðhymbra cyning wæs of his rice adrifen, and Eanberht
Hagestaldes biscop forðferde.
 812.1. Her Carl cyning forðfærde, and he ricsode <foreign>xlv</foreign> wintra,
and Wulfred arcebiscop and Wigbryht Westseaxna biscop foron begen to Rome.
 813.1. Her Wulfred arcebiscop mid bletsunge þæs papan Leon
hwearf eft to his agnum biscopdome.
 813.2. And þy geare geheregode Ecgbryht cyning on Westwealas fram
eastweardum oð westewearde.
 814.1. Her Leo se æþela papa and se halga forðferde, and
æfter him Stephanus feng to rice.
 816.1. Her Stephanus papa forðferde, and æfter him wæs
Paschalis to papan gehalgod.
 816.2. And þy ilcan geare forbarn Angelcynnes scolu.
 819.1. Her Cenwulf Myrcna cyning forðferde, and Ceolwulf feng to
rice, and Eadbryht ealdorman forðferde.
 821.1. Her wearð Celwulf his rices bescered.
 822.1. Her twegen ealdormen wurdon ofslægene, Burhhelm and Muca,
and sinoð wæs æt Cloveshoo.
 823.1. Her wæs Weala gefeoht and Defena æt Gafulforda.
 823.2. And þy ilcan geare gefeaht Ecgbryht Westseaxna cyning and
Beornulf Myrcna cyning æt Eallandune, and Ecgbryht sige nam, and þær
wæs mycel wæl geslægen.
 823.4. Þa sænde he Æþelwulf his sunu of þære fyrde
and Ealhstan his biscop and Wulfheard his ealdorman to Cænt mycle werede,
and hi Baldred þone cyning norð ofer Tæmese adrifon, and Cantwaræ him
to cyrdon, and Suðrige and Suðseaxe and Eastseaxe, þy hi fram his magum
ær mid unrihte anydde wæron.
 823.10. And þy ilcan geare Eastengla cyning and seo þeodde
gesohte Ecgbryht cyning him to friðe and to mundboran for Myrcna ege, and
þy ilcan geare slogon Eastængle Beornulf Myrcna cyning.
 825.1. Her Ludecan, Myrcna cyning, and his <foreign>v</foreign> ealdormæn mon
ofsloh mid him, and Wiglaf feng to rice.
 827.1. Her mona aþystrode on middes wintres mæsseniht.
 827.2. And þy geare geeode Ecgbeorht cyning Myrcna rice and eal
þæt ðe besuþan Humbre wæs, and he wæs se <foreign>viii</foreign> cyning se ðe
Brytenwealda wæs.
 827.4. And ærest wæs Ælle Suðseaxna cyning se þus
mycel hæfde, oþær wæs Ceawlin Westseaxna cyning, <foreign>iii</foreign>,
Æþelbryht Cantwara cyning, <foreign>iiii</foreign>, Rædwald Eastængla cyning, <foreign>v</foreign>,
Eadwine Norðhymbra cyning, <foreign>vi</foreign>, wæs Oswald, þe æfter him ricsode,
<foreign>vii</foreign>, wæs Oswiu Oswaldes broþor, <foreign>viii</foreign>, Ecgbryht Westseaxna cyning.
 827.9. And se Ecgbryht lædde fyrde to Dore wið Norðhymbre,
and hi him þær eadmedo budon and geþwærnysse, and hi on þam
tohwurfon.
 828.1. Her Wiglaf æft onfeng Myrcna rice, and Æþelbald
biscop forðferde, and þy ilcan geare Ecgbryht cyning lædde fyrde on
Norðwealas, and hi him ealle to eadmodre hyrsumnysse dyde.
 829.1. Her Wulfred arcebiscop forðferde.
 830.1. Her Ceolnoð wæs biscop gecoren and gehadod, and
Feologild abbod forðferde.
 831.1. Her Ceolnoð arcebiscop onfeng <foreign>pallium</foreign>.
 832.1. Her hæþene men oferheregodon Sceapigge.
 833.1. Her Ecgbryht cyning gefeaht wið <foreign>xxv</foreign> sciphlæsta æt
Carrum, and þær wearð mycel wæl geslægen, and þa Dæniscan
ahton wælstowe geweald.
 833.3. And Hereferð and Wigferð, <foreign>ii</foreign> biscopas, forðferdon,
and Dudda and Osmod, <foreign>ii</foreign> ealdormen, forðferdon.
 835.1. Her com mycel sciphere on Westwealas, and hi to anum
gecyrdon, and wið Ecgbryht Westseaxna cyning winnende wæron.
 835.3. Þa fyrdode him togeanes and wið him feaht æt
Hængestesdune, and þær ægþer aflymde ge þa Wealas ge ða
Dæniscan.
 836.1. Her Ecgbryht cyning forðferde, and hine hæfde ær
Offa Myrcna cyning and Beorhtric Westseaxna cyning aflymed <foreign>iii</foreign> gear of
Ængelcynnes lande on Francland ær he cyning wære.
 836.4. And se Ecgbryht ricsode <foreign>xxxvii</foreign> wintra and <foreign>vii</foreign> monþas,
and feng Æþelwulf his sunu to Westseaxna rice, and æþelstan his
oþær sunu feng to Cantwara rice and to Suðrigean and to Suðseaxena
rice.
 837.1. Her Wulfheard ealdorman gefeaht æt Hamtune wið <foreign>xxxiii</foreign>
scyplæsta and þær mycel wæl gesloh and sige nam, and þy geare
forðfærde Wulfheard, and Æþelhelm ealdorman gefeaht wið þa
Dæniscan on Port mid Dorsæton, and se ealdorman wearð ofslægen, and
þa Dæniscan ahton wælstowe geweald.
 838.1. Her Ecgbryht ealdorman wæs ofslægen fram æþenum
mannum and manega men mid him on Myrcwarum, and þy ilcan geare eft on
Lindesige and on Eastænglum and on Cantwarum wurdon ofslægene fram þam
herige.
 839.1. Her wæs mycel wælsliht on Lundenne and on Cantwic and
on Hrofesceastre.
 840.1. Her Æþelwulf cyning gefeaht æt Carrum wið <foreign>xxxv</foreign>
sciphlæsta, and þa Dæniscan ahton wælstowe geweald .
 845.1. Her Earnulf <foreign>dux</foreign> mid Sumersæton and Ealhstan biscop and
Osric <foreign>dux</foreign> mid Dorsæton gefuhton æt Pedredan muðan wið Dæniscne
here, and þær mycel wæl geslohgon and sige namon.
 851.1. Her Ceorl ealdorman gefeaht wið hæþenne mæn mid
Defenanscire æt Wicgeanbeorge, and þær mycel wæl geslogon and sige
naman.
 851.3. And hæþene mæn on Tænet ofer winter gesæton.
 851.4. And þa ylcan geare com feorðe healf hund scipa on Temese
muðan, and bræcon Cantwaræburh, and geflymdon Beorhtwulf Myrcna cyning
mid his fyrde, and foron þa suð ofer Temese on Suðrige, and him þær
gefeaht wið Æþelwulf cyning and Æþelbald his sunu æt Aclea mid
Westseaxna fyrde, and þær þæt mæste wæl geslogon on
hæðenum herge þæ we æfre gesæcgan hyrdon, and þær sige
namon.
 851.11. And þy ilcan geare Æþelstan cyning and Ealhhere dux
gefuhton on scipum, and mycelne here ofslogon æt Sandwic, and <foreign>viiii</foreign> scipu
gefengon, and þa oðre geflymdon.
 853.1. Her Burhred Myrcna cyning underþeodde him Norðwealas mid
Æþelwulfes cyninges fultume.
 853.2. And þy ilcan geare Alhhere mid Cantwarum and Huda mid
Suðrigum gefuhton on Tænet wið hæþenne here, and þær wurdon
feola ofslægene and adruncene on ægðre hand, and þa ealdormen begen
ofsleagon.
 853.6. And Burhred Myrcna cyning feng to Æþelwulfes dohter
Westseaxna cyninges.
 855.1. Her hæþene mænn ærest on Sceapige ofer winter
sæton.
 855.2. And þy ilcan geare gebocade Æþelwulf cyning teoðan
dæl his landes ofer eal his rice Gode to lofe and him sylfum to ecre
hæle.
 855.4. And þy ilcan geare færde to Rome mid myclum
weorðscipe, and þær wunode <foreign>xii</foreign> monað.
 855.6. And he feng to Carles dohter, Francna cyninges, þa he
hamweard wæs, and gesund ham com, and þa ymbe <foreign>ii</foreign> gear forðferde, and
his lic ligð on Wintaceastre, and he ricsade nigonteoðe healf gear, and he
wæs Ecgbryhting, and þa fengon his <foreign>ii</foreign> suna to rice, Æþelbald to
Suðrigean and to Westseaxna rice, and he ricsode <foreign>v</foreign> gear.
 855.11. And se Æþelwulf wæs Ecgbrihting, Ectbryht
Ealhmunding, Ealhmund Eafing, Eafa Eopping, Eoppa  Ingelding, Ingeld wes Ines
broðer, Westseaxna cyninges, and he heold þæt rice xxxvii wintra, and
eft/ ferde to Sancte Petre, and þær his feorh gesealde, and hi wæron
Cænredes suna.
 855.16. Cenred wæs Cealwalding, Ceolwald Cuþing, Cuða
Cuþwining, Cuðwine Ceawlining, Ceawlin Cynericing, Cynric Creoding, Creoda
Cearticing, Ceartic wæs Elesing, Elesa Gewising, Gewissung, Wig Freawining,
Freawine Freoþegaring, Freoþegar Branding, Brand Beldæging, Bældæg
Wodening, Woden Frealafing, Frealaf Finning, Fin Godulfing, Godulf Gating,
Geat Tætwaing, Tætwa Beawing, Beaw Scealdwaing, Scealdhwa Heremoding,
Heremod Itermoning, Itermon Haðrahing, Haþra, Hwala Beowung, Beowi
Sceafing, <foreign>id est filius Noe</foreign>, se wæs geboren on þære arce Nones, Lameh
Maturalem Enoc Iared Malalehel Camon Enos Seth Adam <foreign>primus homo æt pater
noster est Christus</foreign>.
 855.28. Ond þa fengon Æþelwulfes <foreign>ii</foreign> suna to rice,
Æþelbald to Westseaxna rice, and Æþelbryht to Cantwara rice and to
Eastseaxena rice and to Suðrigean and to Suðseaxena rice, and þa ricsode
Æþelbald <foreign>v</foreign> gear.
 860.1. Her Æþelbald cyning forðferde, and his lic ligð
æt Scireburnan, and feng to Æþelbryht, to eallum þam rice, his
broþor.
 860.3. And on his dæge com mycel sciphere up and abræcon
Wintanceaster.
 860.4. And wið þone here fuhton Osric ealdorman mid Hamtunscire
and Æþelwulf ealdorman mid Bearrucscire, and þone here geflymdon and
wælstowe geweald ahton.
 860.7. And se Æþælbryht ricsode <foreign>v</foreign> gear, and his lic
ligð æt Scireburnan.
 865.1. Her sæt se hæðen here on Tænet and genam frið
wið Cantwarum, and Cantware him feoh geheton wið þam friðe, on þam
feohgehate se here hine on niht up bestæl and oferhergade elle Cænt
eastwearde.
 866.1. Her feng Æþered Æþelbryhtes broþor to Seaxna
rice.
 866.2. And þy ilcan geare com mycel hæðen here on
Angelcynnes land and wintersetl namon on Eastænglum, and þær gehorsade
wurðan, and hi him wið frið namon.
 867.1. Her for se here of Eastænglum ofer Humbre muðan to
Eoforwicceastre on Norðanhymbre, and þær wæs mycel ungeþwærnys
þære þeode betwux him sylfum, and hi hæfdon heora cyning aworpenne
Osbryht and ungecyndne cyning underfengon Ællan, and hi late on geare to
þan gecyrdon þæt hi wið þone here winnende wæron, and hi þeah
mycle fyrd gegadredon, and þone here sohton æt Eoforwicceastre and þa
ceastre bræcon, and hi sume inne wurdon, and þær wæs ungemetlic
wæl geslægen Norðanhymbra, sume binnan, sume butan, and þa cyningas
begen ofslægene, and seo laf wið þone here frið nam.
 867.11. And þy ilcan geare gefor Ealhstan biscop, and he hæfde
þæt biscoprice æt Scireburnan L wintra, and his lic ligð þær on
tune.
 868.1. Her for se ilca here innan Myrce to Snotengaham, and
þær wintersetl namon.
 868.2. And Burhred Myrcna cyning and his witan bædon Æþered
Westseaxna cyning and Ælfred his broþor þæt hi him fultumedon
þæt hi wið þone here gefuhton.
 868.5. And þa ferdon hi mid Westseaxa fyrde innon Myrce oð
Snotengaham, and þone here metton þær on þam weorce, and hine inne
besæton, and þær nan hefiglic gefeaht ne wearð, and on Myrce frið
namon wið þone here.
 869.1. Her for se here eft to Eoforwicceastre and þær sæt
an gear.
 870.1. Her rad se here ofer Myrce innon Eastængla and wintersetl
namon æt Þeodforda, and þy wintra Eadmund cyning him wið feaht, and
þa Dæniscan sige naman, and þone cyning ofslogon, and þæt land eall
geeodon.
 870.4. And þy geare gefor Ceolnoð arcebiscop to Rome.
 871.1. Her com se here to Readingum on Westseaxe, and þæs ymbe
<foreign>iii</foreign> niht ridon twegen eorlas up, þa gemette Æþelwulf ealdorman hie on
Ænglafelda and him þær wið gefeaht and sige nam, and heora wearð
oþær þær ofslægen, þæs nama wæs Sidrac.
 871.5. Ða ymb <foreign>iiii</foreign> niht Æþered cyning and Ælfred his
broþer þær mycle fyrd to Readingum gelæddon and wið þone here
gefuhton, and þær wæs mycel wæl geslægen on gehwæðre hand,
and Eaðelwulf ealdorman wearð ofslægen, and þa Dæniscan ahton
wealstowe geweald.
 871.10. And þæs ymb <foreign>iiii</foreign> nyht gefeaht Æþered cyning and
Ælfred his broþor wið ealne þone here on Æscesdune, and hi wæron
on twam gefylcum, on oðrum wæs Bagsecg and Healfdene, þa hæðenan
cyningas, and on oþrum wæron þa eorlas.
 871.14. And þa feaht se cyning Æþered wið þara cyninga
getruman, and þær wearð se cyning Bagsecg ofslægen, and Ælfred his
broþor wið þara eorla getruman, and þær wearð Sidroc eorl
ofslægen se ealda and Sidroc se geonga and Osbearn eorl and Fræna eorl
and Harald eorl, and þa hergas begen geflymde, and fela þusenda
ofslagendra, and on feohtende wæron oð niht.
 871.20. And þæs ymbe <foreign>xiiii</foreign> niht gefeaht Æþered cyning
and Ælfred his broþor wið þone here æt Basingum, and þær þa
Dæniscan sige namon.
 871.23. And þæs ymb twegen monþas gefeaht Æþered cyning
and Ælfred his broþor wið þone here æt Meredune, and hi wæron on
twam gefylcum, and hi butu geflymdon and lange on dæg sige ahton, and
þær wearð mycel wælslyht on gehwæðre hond, and þa Dæniscan
ahton wealstowe geweald, and þær wearð Heahmund biscop ofslægen and
feola godra manna.
 871.29. And æfter þysum gefeohte com mycel sumerlida to
Readingum.
 871.30. And þæs ofer Eastron gefor Æþered cyning, and he
ricsode <foreign>v</foreign> gear, and his lic ligð æt Winburnan mynster.
 871.32. Ða feng Ælfred Æþelwulfing his broþor to
Westseaxna rice.
 871.33. And þæs ymb ænne monað gefeaht Ælfred cyning
wið ealne þone here lytle werede æt Wiltune and hine longe on dæg
geflymde, and þa Dæniscan ahton wælstowe geweald.
 871.36. And þæs geares wurdon <foreign>viiii</foreign> folcgefeoht gefeohten
wið þone here on þam cynerice besuðan Temese, butan þe him Ælfred
þas cynges broþor and ealdormen and cyningæs þegnas oft radan on
ridon, þe mon na ne rimde, and þæs geares wæron ofslægene <foreign>viiii</foreign>
eorlas and an cyning, and þy geare namon Westseaxe frið wiþ þone here.
 872.1. Her for se here to Lundenbyrig fram Readingum and þær
nam wintersetl, and þa namon Myrce frið wiþ þone here.
 873.1. Her nam se here wintersetl æt Turcesige.
 874.1. Her for se here of Lindesse to Hreopendune and þær
wintersetl nam, and þone cyning Burhred ofer sæ adræfdon ymb <foreign>xxii</foreign>
wintra þæs þe he rice hæfde, and þæt land eall geeodon.
 874.4. And he for to Rome and þær gesæt, and his lic ligð
on Sancta Marian cyrican on Angelcynnes scolæ.
 874.6. And þy ilcan geare hi sealdon Ceolwulfe anum unwisum
cyninges þegne Myrcna rice to healdenne, and he him aþæs swor and gislas
sealde þæt hit him gearo wære swa hwilce dæge swa hi hit habban
woldon, and he gearo wære mid him sylfum and mid eallum þam þe him
gelæstan wolden to þæs heres þearfe.
 875.1. Her for se here fram Hreopedune, and Healfdene for mid sumum
þam here on Norðhymbre and nam wintersetl be Tinan þære ea, and se
here þæt land geeode and oft gehergode on Pehtas and on Strætled
Wealas, and for Goðrum and Oscytel and Anwend þa þry cyningas of
Hreopedune to Grantanbrycge mid micclum here and sæton þær an gear.
 875.7. And þy sumera for Ælfred cyning ut on sæ mid
sciphere and gefeaht wið <foreign>vii</foreign> sciphlæsta, and heora an gefeng and þa
oðre geflymde.
 876.1. Her hine bestæl se here into Werham Westseaxna fyrde.
 876.2. And syþþan wið þone here se cyning frið nam, and
him ða gislas sealdon þe on þam here weorþuste wæron to þam
cyninge, and him þa aðas sworon on þam halgan beage, þe hi ær nanre
þeode noldon, þæt hredlice of his rice foron, and hi ða under þam hi
nihtes bestælon þære fyrde se gehorsade here into Exanceastre.
 876.7. And þy geare Hlafdene Norðhymbra land gedælde, and
ergende wæron, and heora tilgende wæron.
 877.1. Her com se here to Eaxanceastre fram Werham, and se sciphere
seglode west ymbutan, and þa gemette hy mycel myst on sæ, and þær
forwearð <foreign>cxx</foreign> scipa æt Swanawic.
 877.4. And se cyning Ælfred æfter þam gehorsedum here mid
fyrde rad oð Eaxanceaster, and hi hindan ofridan ne mihte ær hi on þam
fæstenne wæron, þær him mon to ne mihte.
 877.7. And hi him þær foregislas sealdon swa fela swa he
habban wolde, and mycle aðas sworon, and þa godne frið heoldon.
 877.9. And þa on herfæste gefor se here on Myrcna land, and
hit gedældon sum, and sum Ceolwulfe sealdon.
 878.1. Her hine bestæl se here on midne winter ofer Twelftan
niht to Cippanhamme, and geridon Westseaxna land and gesæton, and mycel
þeos folces ofer sæ adræfdon, and þæs oþres þone mæstan
dæl hi geridon butan þam cyninge Ælfrede, and he lytle wærede
unyðelice æfter wudum for and on morfæstenum.
 878.6. And þæs ylcan wintra wæs Iweres broþor and
Healdænes on Westseaxum on Defenascire, and hine mon þær sloh and
<foreign>dccc</foreign> monna mid him and <foreign>xl</foreign> monna his heres, and þær wæs se guðfana
genumen ðe hi Hræfn hæton.
 878.10. And þæs on Eastron worhte Ælfred cyning lytle
wærede geweorc æt Æþelingaige, and of þam geweorce wæs
winnende/ wið þone here, and Sumersætena se dæl þe þærnehst
wæs.
 878.13. Þa on þære <foreign>vii</foreign> wucan ofer Eastron he gerad to
Ecgbryhtes stane beeastan Sealwudu, and him comon þær ongean Sumorsæte
ealle, and Wilsæte, and Hamtunscir se dæl þe hire beheonon sæ
wæs, and his gefægene wæron.
 878.17. And he for ymb ane niht of þam wicum to Æglea, and
þæs eft ymb ane to Eðandune, and þær gefeaht wið ealne þone
here, and hine geflymde, and him æfter rad oð ðæt geweorc, and
þær sæt <foreign>xiiii</foreign> niht, and þa sealde se here him gislas and mycle
aðas þæt hi of his rice woldon, and him eac gehæton þæt heora
cyning fulwihte onfon wolde, and hi þæt gelæston.
 878.24. And þæs ymbe <foreign>iii</foreign> wucan com se cyning Godrum
þritiga sum þara manna þe in þam here weorþuste wæron æt Alre,
and þæt is wið Æþelingaige, and his se cyning onfeng þær æt
fulwihte, and his crismlising wæs æt Wedmor, and he wæs <foreign>xii</foreign> niht mid
þam cyninge, and he hine mycclum and his geferan mid feo weorðode.
 879.1. Her for se here to Cirenceastre of Cippanhamme and sæt
þær an winter.
 879.2. Þi geare gegaderodon an hloð wicinga and gesæt æt
Fullanhamme be Temese.
 879.3. And þi ylcan geare aþystrode seo sunne ane tid
dæges.
 880.1. Her for se here of Cirenceastre on Eastængle, and geset
þæt land, and gedælde.
 880.2. And þy ilcan geare for se here ofer sæ þe on
Fullanhamme sæt on Francland to Gend, and sæt þær an gear.
 881.1. Her for se here ufor on Francland, and þa Francan him
wið gefuhton, and þær þa wearð se here gehorsad æfter þam
gefeohte.
 882.1. Her for se here up onlong Mæse ufor on Francland, and
þær sæt an gear.
 882.2. And þy ilcan geare for Ælfred cyning mid scipum ut on
sæ and gefeaht wið <foreign>iiii</foreign> sciphlæstas Dæniscra manna, and þara
scipa twa genamon, and þa mæn ofslogon, and twa him on hand eodon, and
þa men wæron myclum ofslægene and forwundode ær hi on hand eodon.
 883.1. Her for se here up on Scald to Cundoð, and þær sæt
an gear.
 883.2. And Marinus papa sende þa lignum Domini Ælfrede
cyninge, and þy ilcan geare lædde Sighelm and Æþelstan þa
ælmessan to Rome þe Ælfred cyning gehet þyder, and eac on Indea to
Sancte Thome and to  Sancte Bartholomeae, þa hi sæton wið þone here
æt Lundenne, and hy þær, Godes þances, swyðe bentigðe wurdon
æfter þam gehatum.
 884.1. Her for se here up on Sunnan to Embenum and þær sæt
an gear.
 885.1. Her todælde se forespræcena here on twa, oðer dæl
east, oðer dæl to Rofeceastre, and hi utan ymbesæton, and hi þeah
ða ceastre awæredon oð þæt Ælfred cyning com utan mid fyrde.
 885.4. Þa eode se here to heora scipum and forlæton þæt
geweorc, and hi wurdon þær behorsode, and sona þy ilcan sumera eft ofer
sæ gewitan.
 885.6. Þy ilcan geare sende Ælfred cyning sciphere of Cænt
on Eastængle.
 885.7. Sona swa hi comon on Sture muðan, þa gemetton hy <foreign>xvi</foreign>
scipu wycinga, and wið þa gefuhton, and þa scipu ealle gehrehton, and
þa men ofslogon.
 885.10. Þa hi ða hamweard wendon mid þære herehyðe,
þa gemetton hi mycelne sciphere wicinga, and wið gefuhton þy ilcan
dæge, and þa Dæniscan ahton sige.
 885.13. Þy ilcan geare ær middanwintre forðferde Karl
Francna cyning, and hine ofsloh an eofor, and ane geare ær his broþor
forðferde, se hæfde eac þæt westrice, þa wæron Hloðwies suna
begen, se forðferde þy ilcan geare þe seo sunne aþystrode, se wæs
þæs Carles sunu þe Æþelwulf, Wæstseaxena cyning, his dohtor
hæfde to cwene.
 885.19. Þy ilcan geare gegaderode mycel sciphere on Ealdseaxum,
and þær wearð mycel gefeaht tuwa on geare, and þa Seaxan heafdon sige,
and þær wæron Frysan mid.
 885.21. Þy ilcan geare feng Karl to þam westrice and to eallum
þam rice beheonan Wendelsæ and begeondan þisse sæ, swa hit his
þridda fæder hæfde, butan Lidwicingum.
 885.24. Se Karl wæs Hloðwies sunu, se Hloðwig wæs Karles
broþor, se wæs Iuþættan fæder þe Aðælwulf cyning hæfde,
and hy wæron Hloðwies suna.
 885.27. Se Hloðwig wæs þæs ealdan Karles sunu, se Karl
wæs Pipines sunu.
 885.28. Ðy ilcan geare forðfærde se goda papa Marinus, se
gefreode Angelcynnes scole be Ælfredes bene, Westseaxena cyninges, and he
sende him micla gifa and þære rode dæl þe Crist on þrowode.
 885.31. And þy ilcan geare se here on Eastænglum bræc
frið wið Ælfred cyning.
 886.1. Her for se here eft west þe ær east gelende, and þa
up on Sigene, and þær wintersetu namon æt Paris þære byrig.
 886.3. Ðy ilcan geare gesette Ælfred cyning Lundenburh, and
him eall Ængelcyn to gecyrde and butan Dæniscra manna hæftnede wæs,
and he þa befæste þa burh æþelrede ealdorman to healdenne.
 887.1. Her for se here up þurh þa brycge æt Paris, and þa
up andlang Sigene oð Mæterne, and þa up on Mæterne oð Caziei, and
þa sæton þara and innan Ionan, twa winter on þam twam stedum.
 887.4. And þy ilcan geare forðferde Karl Francna cyning, and
Earnulf his broþor sunu hine <foreign>vi</foreign> wucum ær he forðferde berædde æt
þam rice.
 887.6. And þa wearð þæt rice todæled on <foreign>v</foreign>, and <foreign>v</foreign>
cyningas to gehalgode, þæt wæs ðeah mid Earnulfes geþafunge, and
hi cwædon þæt hi him þæt to handa healdan scoldan, for þan heora
nan næs on fædranhealfe to geboren butan him anum.
 887.11. Earnulf þa wunode on þam lande beestan Rine, and
Hroþulf þa feng to þam middelrice, and Oda to þam westdæle, and
Beorngar and Wiða to Langbeardna lande and to þam landum on þa healfe
muntes, and þæt heoldon mid mycelre unsibbe, and tu folcgefeoht gefuhton,
and þæt land oft and gelome forhergodon, and æghwæþær oþerne
oftrædlice ut adræfde.
 887.17. And þy ilcan geare þe se here for forð up ofer þa
brycge æt Paris, Æþelhelm ealdorman lædde Westseaxna ælmessan and
Ælfredes cyninges to Rome.
 888.1. Her lædde Beocca ealdorman Westseaxna ælmessan and
Ælfredes cyninges to Rome.
 888.2. And Ælþelswyð cwen, seo wæs Ælfredes swustor
cyninges, and heo forðferde, and hire lic ligð æt Pauian.
 888.4. And þy ilcan geare Æþered arcebiscop and
Æþelwald ealdorman forðferdon on anum monðe.
 889.1. On þyssum geare næs nan færeld to Rome buton twegen
hleaperas Ælfred cyning sende mid gewirtum.
 890.1. Her lædde Beornhelm abbod Westseaxena ælmæssan to
Rome and Ælfredes cyninges.
 890.2. And Guðrum se norðerna cyning forðferde, and þæs
fulluhtnama wæs Æþelstan, se wæs Ælfredes cyninges godsunu, and
he bugude on Eastænglum and þæt land ærest gesæt.
 890.5. And þy ilcan geare for se here of Signe to Scanleoðan,
þæt is betweoh Bryttum and Francum, and Bryttas him wið gefuhton and
hæfdon sige, and hi bedrifon ut on ane ea and manige adrengton.
 892.1. Her for se here east, and Earnulf cyning gefeaht wið þam
radhere, ær þa scipu comon, mid Eastfrancum and Seaxum and Bergerum, and
hine geflymde.
 892.3. And þry Scottas comon to Ælfrede cynge on anum bate
butan ælcum gereþrum of Hibernia, þanon hie hi bestælon for þon
ðe hi woldon for Godes lufon on elþeodignesse beon, and hi ne rohton
hwær.
 892.7. Se bat wæs geworht of þryddan healfre hyde ðe hy on
foron, and hi namon mid him þæt hi heafdon to VII nihtum mete, and þa
comon hy ymb VII niht to lande on Cornwealum, and foron þa sona to Ælfrede
cynge.
 892.10. Þus hi wæron genemnede, Dublasne and Machbethu and
Maelmumin.
 892.12. And Swifreh se betsta lareow þe on Scottum wæs gefor.
 892.13. And þy ilcan geare ofer Eastron ymbe gangdagas oððe
ær ætywde se steorra þe man on Læden hæt cometa .
 892.15. Sume men cweðað on Ænglisc þæt hit sy fexede
steorra, for þam þær stænt lang leoma on hwilum on ane healfe.
 893.1. Her on þyssum geare for se mycla here þe we fyrn ær
ymbe spræcon eft of þam eastrice westweard to Bunan, and þær wurdon
gescipude, swa þæt hi asetton hi on anne sið ofer mid horsum mid ealle,
and þa comon up on Limene muðan mid <foreign>cc</foreign> hund scipa.
 893.5. Se muð is on easteweardere Cænt on þæs ilcan wuda
ende þæ we Andred gehatað.
 893.7. Se wuda is westlang and eastlang <foreign>cxx</foreign> mila lang oþþe
lengra and <foreign>xxx</foreign> mila brad.
 893.8. Seo ea þe we ær ymbe spræcon lið ut of þam
wealde.
 893.9. On þa ea hi tugon up heora scipu oð þone weald <foreign>iiii</foreign>
mila fram þam muþan uteweardum, and þær abræcon an geweorc.
 893.11. Inne on þam fæstene sæton feawa cyrlisce men on,
and wæs samworht.
 893.12. Þa sona æfter þam com Hæsten mid <foreign>lxxx</foreign> scipa up
on Temese muðan, and worhton him geweorc æt Middeltune, and se oðer here
æt Apultre.
 894.1. On þysson geare, þæt wæs ymbe tweolf monað
þæs ðe hi on þam eastrice geweorc hæfdon geweorht, hæfdon
Norðanhymbre and Eastængle ælfrede cyninge aþas geseald, and
Eastængle foregisla <foreign>vi</foreign>, and þeah ofer þa treowa, swa oft swa þa
oðre hergas mid ealle herge ut foron, þonne foron hi, oþþe mid,
oððe on hyra healfa.
 894.6. And þa gadrode Ælfred cyning his fyrd and for þæt
he gewicode betuh þam hærgum þær þær he neest rymet hæfde for
wudufæstenne, swa þæt he mihte ægþærne geræccan gif hi
ænigne feld secan woldon.
 894.10. Þa foron hi syððan æfter þam wealde hloþum and
flocrædum be swa hwæðre healfe swa hit þonne fyrdleas wæs, and hi
man eac mid oþrum folcum sohte mæstra daga ælce, oððe on dæg
oððe on niht, ge of þære fyrde ge eac of þam burhgum.
 894.14. And hæfde se cyning his fyrd on twa tonumen, swa
þæt hi wæron symble healfe æt ham, healfe ute, butan þam mannum
þe þa burhga heoldon.
 894.17. Ne com se here oftor eall ute of þam setum þonne tuwa,
oðre siðe þonne hi of þam setum faran woldan.
 894.20. Þa hi gefengon mycele herehyðe, and þa woldon ferian
norðweardæs ofer Temese innan Eastseaxe ongean þa scipu.
 894.22. Þa forrad seo fyrd hy foran, and him wið feaht æt
Fearnhamme, and þone here geflymde, and þa herehyðe ahreddon, and hi
flugon ofer Temese butan ælcum forda, þa up be Calne on anne igeað.
 894.26. Þa besæt se fyrd hi ðer utan þa hwile þe hi mete
hæfdon, ac hi hæfdon þa hyra steminge gesetene and hyra mete genotodne,
and wæs þa se cyning þyderweardnes on fare mid þære scire þe mid
him sylfum fyrdedon.
 894.30. Þa he ða þyderweard wæs, and seo oþru fyrd
wæs hamweard, and þa Dæniscan sæton þær behindan, for þon
hyra cyning wæs gewundod on þam gefeohte þæt hi hine ne meahton
ferian.
 894.33. Þa gaderoden þa ðe on Norðhymbrum bugeað and on
Eastenglum sum hund scipa and foron suð ymbutan, and ymbsæton an geweorc
on Defenanscire be ðære norðsæ , and þa ðe suþan ymbutan foran
ymbsæton Eaxance aster.
 894.37. Þa se cyning þæt gehyrde, þa wende he hine west
wið Eaxanceastres mid ealre þære fyrde buton swiðe gewaldenum dæle
eastweardes þæs folces.
 894.40. Þa foron forð oð hi comon to Lundenbyrig, and þa
mid þam fultume þe him wæstan com foron east to Beamflote.
 894.42. Wæs þa Hæstan þær cumen, þe ær on Limene
muðan sæt æt Apuldre.
 894.43. Hæfde Hæstan ær geworht þæt weorc æt
Beamflote, and wæs þa ut afaren on hergeað, and wæs se mycla here
æt ham.
 894.45. Þa foron hi to, and geflymdon þone here, and þæt
geweorc abræcon, and genamon eall þæt þærbinnan wæs, ge on feo
ge on wifum ge eac on bearnum, and brohton eal into Lundenbyrig oððe
Hrofeceastre, and Hæstnes wif and his <foreign>ii</foreign> suna man brohte to þam cyninge,
and he hi eft him ageaf, for þam þe hyra wæs oþær his godsunu,
oðer Æþeredes ealdormannes, hæfdon hy hyra onfangen ær Hæstan
to Beamfleote come, and he him hæfde geseald aþæs and gislas, and se
cyning him eac wel ge feoh sealde, and eac swa he þone cniht ageaf and
þæt wif.
 894.55. Ac sona swa hi to Beamfleote comon and þæt geweorc
geworht hæfdon, swa hergode he his rice þone ilcan ende þe Æþered
his cumpæþer healdan sceolde, and eft oðre siðe he wæs on hergeað
gelend on þæt ilce rice þa þa man his weorc abræc.
 894.59. Þa se cyning hine west wende myd þære fyrde wið
Eaxanceastres, swa ic ær sæde, and se here þa þa burh beseten
hæfde, þa he þærto gefaren hæfde, þa eodon hi to hyra scipum.
 894.62. Þa he ða wið þone here þær west abysgod
wæs, and þa hergeas wæron þa gegaderode begen to Sceorebyrig on
Eastseaxum, and þær geweorc worhton, foron þa begen ætgædere up be
Temese, and him com to mycel eaca ægþær ge of Eastænglum ge of
Norðhymbrum, foron þa up be Temese and be Sæferne.
 894.68. Þa gegaderode Æþered ealdorman and Æþelm
ealdorman and Æþelnoð ealdorman, and þa cyningas þægnas þe þa
æt ham æt þam geweorcum wæron, of ælcere byrig beestan Pederedan,
ge beeastan Selwuda, ge bewestan, ge benorðan Temese, and bewestan Sæfern,
ge eac sum dæl þæs Norðwealcynnes.
 894.73. Þa hi ða ealle gegaderode wæron, þa offoron hi
þone here hindan æt Buttingtune on Sæferne stæðe, and hine
þær utan besæton on ælcere healfe on anum fæstene.
 894.76. Þa hi ða þær fela wucena sæton on twa healfe
þære ea, and se cyning wæs west on Defenum wið þone scip here, þa
wæron hi mid meteleaste gewægde, and hæfdon mycelne dæl þæra
horsa freten, and þa oþra wæron hungre acwolen.
 894.80. Þa eodon hi ut to þam mannum þe on easthealfe
þære ea wicodon, and him wið fuhton, and þa Cristenan ahton sige.
 894.82. And þær wearð Ordeah þæs cyninges þeng
ofslægen, and eac manega oþre cyninges þegnas, and þa Dæniscan
þær wearð swiðe mycel wæl geslægen, and se dæl þe þar
onweg com wurdon on fleame generede.
 894.85. Þa hi ða on Eastsexe comon to hyra geweorce and to
heora scipum, þa gegaderode seo laf eft on Eastænglum and on Norðhymbrum
mycelne here onforon winter, and befæston hyra wif and hyra scipu and hyra
feoh on Eastænglum, and foran anstreces dæges and nihtes þæt hy
gedydon on anre wæstre ceastre on Wirhealum seo is Ligeceaster haten.
 894.92. Þa ne mihte seo fyrd hi na hindan offaran ær hi
wæron inne on þam geweorce, besæton þa þeoh þæt geworc sume
<foreign>ii</foreign> dagas, and genamon ceapes eall þæt þærbutan wæs, and þa men
ofslogon þe hi foran ofridan mihton butan geweorce, and þæt corn eall
forbærndon and mid hyra horsum fræton on ælcere efennehðe.
 894.97. And þæt wæs ymb <foreign>xii</foreign> monað þæs þe hi
ær hider comon ofer sæ.
 895.1. Ond þa sona æfter þam on þyssum gearæ for se
here of Wirheale innan Norðwealas, for ðam hi ðer sittan ne meahton,
þæt wæs for þy þe hi wæron benumen ægþær ge þæs
ceapes ge þæs cornnes þe hi gehergod hæfdon.
 895.5. Þa foron hi ofer Norðhymbra land on Eastængla, swa
swa seo fyrd hy geræcean ne mihte, oð ðæt hi comon on Eastseaxena
land easteweard on an igland þæt is ute on þære sæ, þæt is
Meresigge haten.
 895.8. And þa se here eft hamweard wende þe Eaxanceaster
beseten hæfde, þa hergoden hi up on Suðseaxum neah Cisceastre, and þa
burhware hy geflymdon, and hyra monig hund ofslogon, and heora scipu sume
genamon.
 895.12. Þa þy ilcan geara on foreweard winter þa Dæniscean
þe on Meresigge sæton tugon heora scipu up on Temese and þa up on
Ligean.
 895.15. Þæt wæs ymb twa gear þæs þe hi hider ofer
sæ comon.
 896.1. Ond þa þy ilcan geare worhte se foresprecena here
geweorc be Lygean <foreign>xx</foreign> mila bufan Lundanbyrig.
 896.2. Þa þæs on sumere foran mycel dæl þæra
burhwaræ and eac swa oðres folces þæt hi gedydon æt þæra
Dæniscra geweorce, and þær wurdon geflymde, and sume <foreign>iiii</foreign> cynges
þægnas ofslægene.
 896.6. Þa þæs on herfeste wicode se cyning on neaweste
þære byrig þa hwile þe hi hyra corn geripon, þæt ða Dæniscan
him ne mihton þæs ripes forwyrnan.
 896.8. Þa sume dæge rad se cyning up be þære ea, and
gehawode hwær mon myhte þa ea forwyrcean, þæt hi ne mihton þa scipu
ut bringan, and hy þa swa dydon, worhton twa geweorc on twa healfe þære
ea.
 896.12. Þa hi þæt weorc furðum ongunnen hæfdon, and
þærto gewicod hæfde, þa ongeat se here þæt hi ne mihton þa
scipu ut bringan, and eodon þa ofer land, þæt hi gedydon æt Brygce be
Sæfern, and þæt geweorc wrohton.
 896.16. Þa rad seo fyrd æfter þam herge, and þa men on
Lundenbyrig gefetedon þa scipu, and ealle þa þe hi alædan ne mihton hi
tobræcon, and þa þe þær setlwyrðe wæron binnan Lundenbyrig
gebrohton.
 896.19. And þa Dæniscan hæfdon hiora wif befæst innan
Eastengle ær hi ut of þam geweorce foron.
 896.21. Þa sæton hi þone winter æt Brygcge.
 896.22. Þæt wæs ymbe <foreign>iii</foreign> gear þæs þe hi on Limene
muþan hider ofer sæ comon.
 897.1. Ond þæs on sumera on þissum geare tofor se here, sum
on Eastengle sum on Norðhymbre, and þa þe feohlease wæron him þær
scipu begeaton, and suð ofer sæ foron to Signe.
 897.4. Næfde se here, Godes þances, Angelcynnes ealles
fulswyðe gebrocod, ac hi wæron micele swiðor gebrocode on þam þrym
gearum mid ceapes cwylde and manna, ealra swyþost mid þam, þæt
gemanige þæra sælestena cyninges þægnas, ðe her on lande
wæron, forðferdon on þam <foreign>iii</foreign> gearum.
 897.9. Þære wæs sum Swiðulf biscop on Hrofeceastre, and
Ceolmund ealdorman on Cent, and Beorhtulf ealdorman on Eastseaxum, and
Healhheard biscop æt Dorceastre, and Eadulf cynges þeng on Suðseaxum,
and Beornulf wicgerefa on Wintanceastre, and Ecgulf cynges horsþegn, and
mænige toecan him, þeah ic þa geþungestan nemde.
 897.15. And þy ilcan geare drehton þa hergas on Eastænglum
and on Norðhymbrum Westseaxena land swyðe be þam suðstaþe mid
stælhergum, ealra swyþost mid þæm æscum þæt hi feala geara
ær timbredan.
 897.18. Þa het Ælfred cyning timbrian lange scipu ongean þas
æsceas, þa wæron fulneah twa swa lange swa þa oðre, sume hæfdon
<foreign>lx</foreign> ara, sume ma, þa wæron ægþer ge swiftran ge untealran ge eac
hearra þonne ða oþru, næron hi nawðær ne on Frysisc gesceapen ne
on Denisc, butan swa him sylfum þuhte þæt hi nytwyrðe be on meahton.
 897.25. Þa æt sumen cyrre þæs ilcan geares com þær
<foreign>vi</foreign> scipu to Wiht, and þær mycel yfel gedydon, ægþær ge on
Defenum ge hwelhwær be þam særiman.
 897.27. Þa het se cyning faran mid nigonum to þara niwra scipa,
and forforon him þonne muðan foran on utermere, and þa wæforon hi mid
<foreign>iii</foreign> scipum ut ongean hi, and <foreign>iii</foreign> stodon æt ufeweardum þam muðan on
drygum, wæron þa mæn up on lande of agane.
 897.32. Þa gefengon hy þara þreora scipa twa æt þam
muþan uteweardum, and þa mæn ofslogon, and þæt an oðwand, on
þam wæron eac þa men ofslægene butan <foreign>v</foreign>, þa comon for ðy onweg
þe þara oðera scipu æsæton, on þa healfe þæs deopes þæ
þa Dæniscan scipu asæton wæran, and þa oðru ealle on oðre
healfe, þæt hire ne meahte nan to oðrum.
 897.39. Ac þæt þæt wæter wæs aebbod fela furlange
fram þam scipum, þa eodon þa Deniscean fram þam oþrum scipum to þam
oþrum þrim þe on heora healfe wæron beebbode, and hi ða þær
gefuhton.
 897.42. Þear wearð ofslægen Luceman þæs cynges gerefa,
and Wulfheard Frysa, and Ebba Frysa, and Æþelera  Frysa, and
Æþelferð cynges geneat, and ealra manna Frysiscra and Ængliscra
<foreign>lxii</foreign>, and þara Deniscra <foreign>cxx</foreign>.
 897.46. Þa com þam Dæniscan scipum þeah ær flod to,
ær þa Cristenan meahton hira ut ascufan, and hi for ði ut oðreowan.
 897.48. Þa wæron hi to þam gegaderode þæt hi ne meahton
Suðseaxena land utan berowan, ac hyra þær twa sæ on land wearp, and
þa men mon lædde to Wiltunceastre to þam cyninge, and he hi þær
ahon het, and þa men comon on Eastængle þe on ðam anum scipe wæron
swyðe forwundode.
 897.53. Þa ylcan sumere forwearð na læs þonne <foreign>xx</foreign> scipa
mid mannum mid ealle be þam suðriman.
 897.55. Þi ilcan geare forðferde Wulfric cynges horsþegn, se
wæs Wealhgerefa.
 898.1. Her on þysson geare gefor Æþelm ealdorman æt
Wiltunscire, nigon nihtum ær middansumera, and her forðferde Ealhstan, se
wæs on Lunden biscop.
 901.1. Her gefor Ælfred cyning <foreign>vii Kalendas Nouembris</foreign>, and
heold þone rice <foreign>xxviii</foreign> wintra and healf gear, and þa feng Eadweard his
sunu to rice.
 901.3. And þa gerad Æþelwold æðeling his fæderan
sunu þone ham æt Winburnan, and æt Tweoxnam, þæs cynges unþances
and his witena.
 901.5. Þa rad se cyning mid fyrde oð ðe he gewicode æt
Baddanbyrig wið Winburnan, and Aþelwold sæt binnan þam hame mid þam
mannum þe him to gebugon, and he hæfde ealle þa gatu forworhte in to
him, and sæde þæt he wolde oþþe ðær libban oððe þær
licgean.
 901.10. Þa under þam þa rad se æþeling on niht aweg, and
gesohte þone here on Norðhymbrum, and hi hine underfengon him to cyninge,
and him to bugon.
 901.12. Þa berad man þæt wif þe he hæfde ær
genumen/ butan þæs cynges leafan, and ofer þæra biscopa gebodu, for
þam heo wæs ær to nonnan gehalgod.
 901.15. And on þis ilcan geare forðferde Æþered, wæs on
Defenum ealdorman, <foreign>iiii</foreign> wucan ær Ælfred cyning.
 903.1. Her gefor Aþulf ealdorman, Ealhswyðe broðor,
Eadweardes modor cynges, and Uirgilius abbud of Scottum, and Grimbald
mæssepreost.
 904.1. Her com Aðelwold hider ofer sæ mid eallum þam flotan
þe he begitan mihte, and him to gebogen wæs on Eastseaxe.
 905.1. Her cometa æteowde <foreign>xiii Kalendas Nouembris</foreign>.
 905.1. Her gelædde Aþelwold þone here on Eastenglum to
unfriðe, þæt hi gehergodon ofer eall Myrcna land oð hi comon to
Creoccgelade, and foron þær ofer Temese, and namon ægþær on
Brædene ge þæronbutan eall þæt hi gehentan meahton, and wendon
þa east hamweard.
 905.6. Þa for Eadweard cyning æfter, swa he raðost mihte his
fyrd gegaderian, and oferhergode eall hyra land betweoh dicum and Wusan eall
oð fennas norð.
 905.9. Þa he eft þanon faran wolde, þa het heo beodon ofer
ealle þa fyrd þæt hi foron ealle ut ætsomne.
 905.11. Þa ætsæton þa Centiscan þær beæftan ofer
his bebod, and <foreign>vii</foreign> ærendracan he him hæfde to asend.
 905.12. Þa befor se here hi þær, and hi ðær gefuhton,
and þær wearð Siulf ealdorman ofslægen, and Sihelm ealdorman, and
Eadwold cynges þeng, and Kenulf abbod, and Sigebryht Siulfes sunu, and
Eadwold Accan sunu, and manige eac to him, þeah ic þa geþungenestan
nemde.
 905.17. And on þæra Deniscena healfe wæs ofslægen Eoric
cyning, and Aþelwold æþeling, þe hi him to cyninge gecurum, and
Beorhtsige Beorhtnoðes sunu æþelinges, and Ysopo hold, and Oskytel hold,
and swiðe mænige eac mid him, þe we nu genemnan ne magon.
 905.22. And þær wæs on gehwæðere hand mycel wæl
geslægen, and þæra Deniscna wearð ma ofslægen, þeah hi wælst
owe geweald ahton.
 905.24. And Ealhswyð gefor þy ilcan geare.
 906.1. Her wæs Sancte Oswaldes lichoma alæded of
Beardanigge.
 906.2. Her on þysson geare Ælfred gefor, wæs æt
Baðumtune gerefa.
 906.3. And on þam ylcan geare man gefæstnode þone frið
æt Ytingaforda, swa swa Eadward cyning gerædde, ægþær ge wið
Eastænglum ge wið Norðhymbræ.
 909.1. Her Myrce and Westseaxe gefuhton wið þone here neh
Teotanheale on <foreign>viii Idus Agustus</foreign>, and sige hæfdon.
 909.2. And þy ilcan geare Æþelflæd getimbrode
Bremesburh.
 909.3. Her gefor Denewulf, se wæs on Wintanceastre biscop.
 910.1. Her feng Friðstan to biscopdome on Wintaceastre and Asser
gefor æfter þam, se wæs æt Scireburnan biscop.
 910.3. And þy ilcan geare sende Eadweard cyning fyrde
ægþær ge of Westseaxum ge of Myrcum, and he gehergode swyðe mycel on
þam norðhere, ægþær ge on mannum ge on gehwylcum yrfe, and manege
men ofslogon þæra Dæniscra, and þær wæron <foreign>v</foreign> wucan inne.
 910.7. Her Ængle and Dene gefuhton æt Totanheale.
 910.8. And Æþelred Myrcna ealdor forðferde, and Eadward
cyning feng to Lundenbyrig, and to Oxnaforda, and to eallum þam landum þe
þærto hyrdon.
 910.10. And mycel sciphere hider com suðan of Lidwicum, and
hergodon swyðe be Sæfern, ac hi þær mæst ealle syþþan
forforan.
 911.1. Her bræc se here þone frið on Norðhymbrum, and
forsawon ælc riht þe Eadweard cyning and his witan him budon, and hergodon
ofer Myrcland.
 911.3. And se cyning hæfde gegaderod sum hund scipa, and wæs
þa on Cent, and þa scipu foron besuðaneast andlang sæ togeanes him.
 911.5. Þa wende se here þæt his fultum wære se mæsta
dæl on þam scipum, and þæt hi mihton unbefohtene faran þær
þær hi woldon.
 911.8. Þa geahsode se cyning þæt, þæt hi on hergeað
foron, þa sende he his fyrd ægðer ge of Westseaxum ge of Myrcum, and hy
offoron þone here hindan, þa he hamweard wæs, and him wið þa
gefuhton, and þone here geflymdon, and his feola ofslogen, and þær
wæs Eowilisc cyng ofslægen, and Healden cyng, and Ohter eorl, and Scurfa
eorl, and Aþulf hold, and Agmund hold.
 912.1. Her gefor Æþelred ealdorman on Myrcum, and Eadweard
cyning feng to Lundenbyrig, and to Oxnaforda, and to eallum þam landum þe
þærto hyrdon.
 913.1. Her Æþelfled getimbrode Tameweorðe, and eac
Staffordaburh.
 913.2. Her on þyssum geare ymbe Martines mæssan het Eadward
cyning atimbrian þa norðan burh æt Heortforda betweoh Mæran and
Beneficean and Ligean.
 913.4. And þa æfter þam þæs on sumera, betwux gangdagum
and middansumera, for Eadweard cyning mid sumum his fultume on Eastseaxe to
Mældune, and wicode þær þa hwile þe man þa burh worhte and
getrymode æt Witanham, and him beah god dæl þæs folces to þe ær
under Dæniscra manna anwealde wæron, and sum his fultum worhte þa burh
æt Heortforda, on suðhealfe Lygean.
 914.1. Her on gere rad se here ut ofer Eastron of Hamtune and of
Ligereceastre and bræcon þonne frið, and slogon manegan mæn æt
Hocceneretune and þærabuton, and þa hwile swyðe raðe æfter þam,
swa oþre ham comon, þa fundon hi oðre flocrade þæt rad ut wið
Ligtunes, and þa wurdon þa landleode his gewær, and him wið gefuhton,
and gebrohton hi on fullan fleame, and ahræddon eall þæt hi genumen
hæfdon, and eac heora horsa and heora wæpna mycelne dæl.
 915.1. Her on þison geare wæs Wærincwic getimbrod, and com
mycel sciphere hider ofer suðan of Lioðwicum, and <foreign>ii</foreign> eorlas mid, Ohter
and Hraold, and foron þa west abuton þæt hi gedyde innon Sæfern
muðan, and hergodon on Norðwealas æghwær ge be þam staðum
þær hi þonne onhagode, and gefengon Camelgeeac, bisceop on
Iercingafelda, and læddon hine mid him to scipe, and þa alysde Eadweard
cyning hine eft mid <foreign>xl</foreign> pundum.
 915.8. Þa æfter þam þa for se here eall up, and wolde
faran þa git on hergeað wið Iercingafeldes.
 915.10. Þa gemytton hy of Hereforda and of Gleaweceastre and of
þam nyxtan burgum, and him wið gefuhton, and hi geflymdon, and ofslogon
þane eorl Hraold, and þæs oþres eorles broþor Ohteres, and mycel
þæs heres, and bedrifon hi on anne pearroc, and besæton hi þær
utan, oð hi him sealdon gislas þæt hi of þæs cynges anwealde faran
woldon/.
 915.16. And se cyng hæfde funden þæt him mon sæt wið
on/ suðhealfe Sæfern muðan, westan fram Wealum, east oþ Afene
muþan, þæt hi ne dorstan þæt land nawærn on þa healfe
gesecean.
 915.19. Þa bestælon hi þeah nihtes up æt sumum twam
cyrrum, æt oþrum cyrre beeastan Weced, æt oþrum cyrre æt
Porlocan, þa sloh hi mon æt ægþerum cyrre þæt hyra feawa onweg
comon, buton þa ane þe þær ut oðswymman mihton to þam scipum, and
þa sæton hi ute on þam iglande æt Steapan Reolice oð þone fyrst
þe hi wurdon swyþe metelease, and manege men hungre acwælon, for þon
hi ne meahton nænne mete geræcan.
 915.27. Foron þa þanon to Deomedum and þanon to Yrlande, and
þis wæs on hærfest.
 915.29. And þa æfter þam on þam ilcan geare foran to
Martines mæssan, þa for Eadweard cyning to Buccingahamme mid his fyrde,
and sæt þær feower wucan, and geworhte þa byrig buta on ægþær
healfe eas ær he þanon fore.
 915.33. And Þurcytel eorl hine gesohte him to hlaforde, and þa
eorlas ealle, and þa yldestan mæn þe to Bedaforda hyrdon, and eac
mænege þæra þe to Hamtune hyrdon.
 917.1. Her Æþelflæd Myrcna hlæfdige, Gode fultumiendum,
foran to Hlammæssan, begeat þa burh mid eallum þam þe þærto
hyrde, þe is gehaten Deoraby.
 917.3. Þær wæron eac ofslægene hyre þægna feower
þe hire besorge wæron binnan þam gatan.
 918.1. Her heo begeat on hyre geweald, mid Godes fultume, on
foreweardne gear, þa burh æt Ligranceastre, and se mæsta dæl
þæs herges þe þærto hyrde wearð hyre underþeod, and hæfdon
eac Eoforwicyngas hyre gehaten, and sume on wedde geseald, sume mid aþum
gefæstnod, þæt hi on hire rædinge beon woldon.
 918.6. Ac swyðe hrædlice þæs þe hi þus ge worden
hæfde, heo gefor <foreign>xii</foreign> nihtum pridie <foreign>Idus Iunii</foreign> ær midd ansumera binnan
Tamweorðe þy eahtoðan geare þæs þe heo Myrcna anweald mid rihte
hlaforddome healdende wæs, and hire lic lið binnan Gleweceastre innan
þam eastportice Sancte Petres cyrcean.
 919.1. Her eac wearð Æþelredes dohter, Myrcna hlafordes,
ælces anwealdes on Myrcum benumen, and on Westseaxe alæded þrym wucum
ær middanwintre, se wæs haten Ælfwyn.
 921.1. Her Eadweard cyning getimbrode þa burh æt Clede
muþan.
 923.1. Her Regnold cyning gewan Eoforwic.
 924.1. Her Eadweard cyning gefor on Myrcum æt Farndune, and
Ælfweard his sunu swyþe hraðe þæs gefor ymbe <foreign>xvi</foreign> dagas æt
Oxanforda, and hyra lic lið æt Wintanceastre.
 924.3. And Æþelstan wæs gecoren to cynge of Myrcum, and
æt Cyngestune gehalgod.
 924.5. And he geaf his sweostor ofer sæ Ealdseaxna cynges
suna.
 925.1. Her Æþelstan cyning and Sihtric Norðhymbra cyng heo
gesamnodon æt Tameweorðþige <foreign>iii Kalendas Februarius</foreign>, and Æþelstan
his sweostor him forgeaf.
 926.1. Her oðeowdon fyrena leoman on norðdæle þære
lyfte.
 926.2. And Sihtric acwæl, and Æþelstan cyning feng to
Norðhymbra rice.
 926.3. And ealle þa cyngas þe on þyssum iglande wæron he
gewylde, ærest Huwal Westwala cyning, and Cosstantin Scotta cyning, and Uwen
Wenta cyning, and Ealdred Ealdulfing from Bebbanbyrig, and mid wedde and mid
aþum fryþ gefæstnodon on þære stowe þe genemned is æt Eamotum
on <foreign>iiii Idus Iulii</foreign>, and ælc deofolgeld tocwædon, and syþþam mid
sibbe tocyrdon.
 934.1. Her for Æþelstan cyning on Scotland mid here ge mid
sciphere, and his mycel oferhergode.
 940.1. Her Æþelstan cyning forðferde on Gleaweceastre on <foreign>vi
Kalendas Nouembris</foreign>, ymb <foreign>xl</foreign> wintra butan anre nihte þæs þe Ælfred
cyning forðferde, and Eadmund æþeling feng to rice, and he wæs þa
<foreign>xviii</foreign> wintre, and Æþelstan cyning ricsode <foreign>xiiii</foreign> gear and teon wucan.
 941.1. Her Norðhymbra alugon hira getreowaða and Anlaf of
Yrlande him to cinge gecuron.
 943.1. Her Anlaf abræc Tamewurþe, and micel wæl gefeol on
ægþra hand, and þa Denan sige ahton, and micele herehuþe mid him
aweglæddon, þær wæs Wulfrun genumen on þære hergunge.
 943.5. Her Eadmund cyning ymbsæt Anlaf cyning and Wulfstan
arcebiscop on Legraceastre, and he hy gewyldan meahte, nære þæt hi on
niht ut ne ætburston of þære byrig, and æfter þæm begeat Anlaf
Eadmundes cynges freondscipe, and se cyning Eadmund onfeng þa Anlafe cyninge
æt fulwihte, and he him cynelice gyfode.
 943.10. And ðy ilcan geare ymbe tæla mycelne fyrst he onfeng
Regnalde cyninge æt bisceopes handa.
 944.1. Her Eadmund cyning geeode eall Norðhymbra land him to
gewealde, and aflymde twegen cyningas, Anlaf Sihtrices sunu, and Regnald
Guðferþes sunu.
 945.1. Her Eadmund cyning oferhergode eall Cumbra land, and hit let
eall to Malculfe, Scotta cyninge, on þæt gearæd þæt he wære his
midwyrhta ægðær ge on sæ ge eac on lande.
 946.1. Her Eadmund cyning forðferde on Sancte Agustinus
mæssedæge, þæt wæs wide cuð hu he his dagas geendode, þæt
Liofa hine ofstang æt Puclancyrcan.
 946.3. And Æþelflæd æt Domerhame, Ælfgares dohter
ealdormannes, wæs þa his cwen, and he hæfde rice seofeðe healf gear.
 946.5. And þa æfter him feng Eadred æþeling his broþor
to rice, and gerad þa eall Norðhymbra land him to gewealde.
 946.7. And þa Scottas him sealdon aþas þæt hi eall woldon
þæt he wolde.
 947.1. Her com Eadred cyning to Taddenesscylfe, and þær
Wulstan se arcebiscop and ealle Norðhymbra witan wið þone cyning hi
getreowsoden, and binnan litlan fæce hit eall alugon, ge wed and eac
aþas.
 948.1. Her Eadred cyning oferhergode eall Norðhymbra land, for
þæm þe hi hæfdon genumen him Yryc to cyninge, and þa on þære
hergunge wæs þæt mære mynster forbærnd æt Rypon þæt
Sancte Wilferð getimbrede.
 948.4. And þa se cyning hamweard wæs, þa offerde se here
innan Heoforwic, wæs þæs cynges fyrde hindan æt Ceasterforda, and
þær mycel wæl geslogon.
 948.7. Ða wearð se cyning swa gram þæt he wolde eft in
fyrdian and þone eard mid ealle fordon.
 948.8. Þa Norðhymbra witan þæt ongeaton, þa forlæton
hi Hyryc and wið Eadred cyning gebeton þa dæde.
 952.1. Her on þyssum geare het Eadred cyning gebringan Wulstan
arcebiscop in Iudanbyrig on þam fæstenne, for þæm he wæs oft to
þam cyninge forwreged.
 952.3. And on þyssum geare eac het se cyning ofslean mycel
wæll on þære byrig Þeotforda on þæs abbodes wrece Eadelmes, þe
hi ær ofslogon.
 954.1. Her Norðhymbre fordrifon Yric, and Eadred feng to
Norðhymbra rice.
 954.2. Her Wulstan arcebiscop onfeng eft biscoprices on
Dorceceastre.
 955.1. Her forðferde Eadred cyning, and he rest on Ealdan
mynstere.
 955.2. And Eadwig feng to Westseaxena rice, and Eadgar his broþor
feng to Myrcena rice, and hi wæron Eadmundes suna cyninges and Sancte
Ælfgyfe.
 957.1. Her forðferde Wulfstan arcebiscop on <foreign>xvii Kalendas
Ianuarii</foreign>, and he wæs bebyrged on Undelan.
 957.2. And on þam ylcan geare wæs Dunstan abbod adræfed
ofer sæ.
 958.1. Her on þissum geare Oda arcebiscop totwæmde Eadwi
cyning and Ælgyfe, for þæm þe hi wæron to gesybbe.
 959.1. Her Eadwig cyning forðferde, and feng Eadgar his broþor
to rice.
 959.3. On his dagum hit godode georne, and God him geuðe þæt
he wunode on sibbe, þa hwile þe he leofode.
 959.6. And he dyde, swa him þearf wæs, earnode þæs
georne.
 959.7. He arærde Godes lof wide, and Godes lage lufode, and
folces frið bette, swyþost þara cyninga, þe ær him gewurde, be manna
gemynde.
 959.11. And God him eac fylste, þæt cyningas and eorlas georne
him to bugan, and wurdon underþeodde to þam ðe he wolde, and butan
gefeohte eall he gewilde, þæt he sylf wolde.
 959.16. He wearð wide geond þeodland swyðe geweorðað for
þam ðe he weorðode Godes naman georne, and Godes lage smeade, oft and
gelome, and Godes lof rærde, wide and side, and wislice rædde, oftost a
symble, for Gode and for weorulde, ealre his þeode.
 959.23. Ane misdæde he dyde þeah to swyðe, þæt he
elðeodige unsida lufode, and heþene þeawas innan þysan lande gebrohte
to fæste, and utlændisce hider in tihte, and deriende leoda bespeon to
þysan earde.
 959.29. Ac God him geunne þæt his goddæda swyðran
weorðan þonne misdæda, his sawle to gescyldnysse on langsuman siðe.
 965.1. Her on þissum geare Eadgar cyning genam Ælfðryðe
him to cwene.
 965.2. Heo wæs Ordgares dohtor ealdormannes.
 966.1. Her Þoreð, Gunneres sunu, forhergode Westmoringa land.
 966.2. And þy ilcan geare Oslac feng to ealdordome.
 969.1. Her on þissum geare Eadgar cyning het oferhergian eall
Tenetland.
 970.1. Her forðferde Eadmund æþeling.
 972.1. Her wæs Eadgar æþeling gehalgod to cyninge on
Pentecostenes mæssedæg on <foreign>v Idus Maias</foreign>, þy <foreign>xiii</foreign> geare þe he on
rice feng, æt Hatabaþum, and he wæs þa ane wana <foreign>xxx</foreign> wintre.
 972.4. And sona æfter þam se cyning gelædde ealle his
scipfyrde to Leiceastre, and þær him comon ongean <foreign>vi</foreign> cyningas, and ealle
wið hine getreowsodon þæt hi woldon efenwyrhtan beon on sæ and on
lande.
 975.1. <foreign>viii Idus Iulii</foreign>.
 975.2. Her Eadgar gefor, Angla reccend, Westseaxena wine, and
Myrcna mundbora.
 975.4. Cuð wæs þæt wide geond feola þeoda, þæt
afaren Eadmundes ofer ganetes beð cynegas hyne wide wurðodon swiðe,
bugon to þam cyninge, swa him wæs gecynde.
 975.8. Næs se flota swa rang, ne se here swa strang, þæt
on Angelcynne æs him gefætte, þa hwile þe se æþela cyning
cynestol gerehte.
 975.11. Her Eadweard, Eadgares sunu, feng to rice.
 975.11. And sona on þam ilcan geare on hærfest æteowde
cometa se steorra, and com þa on ðam æftran geare swyðe mycel hungor,
and swyðe mænigfealde styrunga geond Angolcynn.
 975.15. On his dagum, for his iugoðe, Godes wiþærsacan Godes
lage bræcon, Ælfere ealdorman, and oþre manega, and munucregol myrdon,
and mynstra tostæncton, and munecas todræfdon, and Godes þeowas
fesedon, þe Eadgar kyning het ær þone halgan biscop Aþælwold
gestalian, and wydewan bestryptan, oft and gelome, and fela unrihta and yfelra
unlaga, arysan up siððan, and aa æfter þam hit yfelode swiðe.
 975.26. And on þam timan wæs eac Oslac se mæra eorl geutod
of Angelcynne.
 978.1. Her on þissum geare ealle þa yldestan Angelcynnes witan
gefeollon æt Calne of anre upfloran, buton se halga Dunstan arcebisceop ana
ætstod uppan anum beame, and sume þær swiðe gebrocode wæron, and
sume hit ny gedydon mid þam life.
 979.1. Her wæs Eadweard cyning ofslægen on æfentide æt
Corfes geate on <foreign>xv Kalentas Aprilis</foreign>, and hine mon þa gebyrigde on Werhamme,
butan ælcum cynelicum wurðscipe.
 979.4. Ne wearð Angelcynne nan wyrse dead gedon, þonne þeos
wæs, syþþan hi ærest Britenland gesohton.
 979.7. Menn hine ofmyrþredon, ac God hine mærsode.
 979.8. He wæs on life eorðlic cyning, he is nu æfter
deaðe heofonlic sanct.
 979.10. Hyne noldon his eorðlican magas wrecan, ac hine hafað
his heofonlic fæder swyðe gewrecan.
 979.12. Þa eorðlican banan woldon his gemynd on eorðan
adilgian, ac se uplica wrecend hafað his gemynd on heofonum and on eorþan
tobræd.
 979.16. Þa ðe noldon ær to his libbendan lichaman onbugan,
þa nu eadmodlice on cneowum gebugað to his deada banum.
 979.19. Nu we magan ongytan ðæt manna wisdom, and heora
smeagunga, and heora rædas syndon nahtlice ongean Godes geðeaht.
 979.22. Her feng Æþelred to rice, and he wæs æfter
þæm swyðe hrædlice mid micclum gefean Angelcynnes witan gehalgod to
cyninge æt Cyngestune.
 980.1. Her on þissum geare ælfhere ealdorman gefette þæs
halgan cyninges lichaman æt Werhamme, and geferede hine mid micclum
weorðscipe to Sceaftesbirig.
 981.1. Her com ærest þa <foreign>vii</foreign> scipu and hergodon Hamtun.
 983.1. Her forðferde Ælfhere ealdorman, and feng Ælfric to
þam ilcan ealdordomscype.
 984.1. Her forðferde se halga bisceop Æþelwold, muneca
fæder.
 985.1. Her wæs Ælfric ealdorman adræfed of earde.
 986.1. Her se cyning fordyde þæt bisceoprice æt
Hrofeceastre.
 986.2. Her com ærest se mycla orfcwealm on Angelcynn.
 988.1. Her wæs Wecedport gehergod.
 988.1. Her wæs Goda se Defenisca þegen ofslagen and mycel
wæl mid him.
 988.2. Her gefor Dunstan arcebisceop, and Æþelgar bisceop feng
to æfter him to arcestole, and he lytle hwile æfter þæm lyfode,
buton <foreign>i</foreign> gear and þreo monþas.
 990.1. Her Sigeric wæs gehalgod to arcebisceop.
 991.1. Her wæs Gypeswic gehergod, and æfter þæm swyðe
raþe wæs Byrihtnoð ealdorman ofslagan æt Meldune.
 991.2. And on þam geare man gerædde þæt man geald
ærest gafol Deniscum mannum for þam myclan brogan þe hi worhton be þam
særiman, þæt wæs ærest <foreign>x</foreign> þusend punda.
 991.5. Þæne ræd gerædde ærest Syric arcebisceop.
 992.1. Her Oswald se haliga arcebiscop forlet þis lif and geferde
þæt heofonlice, and Æþelwine ealdorman gefor on þam ylcan geare.
 992.3. Þa rædde se cyning and ealle his witan þæt man
gegadere ealle þa scipu þe ahtas wæron on Lundenbyrig, and se cyning
þa betæhte þa fyrde to lædenne Ælfrice ealdorman and Þorede
eorlle and Ælfstane bisceop and Æscwige bisceop, and sceoldon cunnian
meahton hi þone here ahwær utan betræppan.
 992.8. Þa sende se ealdorman Ælfric and het warnian þone
here, and þa on þære nihte þe hi on þone dæg togædere cuman
sceolden, þa sceoc he on niht fram ðære fyrde him sylfum to myclum
bysmore, and se here ða ætbærst, butan an scip þær man ofsloh.
 992.12. And þa gemette se here þa scypu of Eastænglum and of
Lundenne, and hi þær ofgeslogon micel wæll, and þæt scyp genamon
æl gewæpnod and gewædod þæt se ealdorman on wæs.
 992.15. Ða æfter Oswaldes arcebisceopes forsiðe feng Eadulf
abbod to Eoforwicstole, and to Wigærnaceastre, and Kænulf to þam
abbodrice æt Burh.
 993.1. Her on þissum geare wæs Bebbanburh abrocen, and micel
herehuþæ þær genumen wæs, and æfter þæm com to Humbran
muðan se here, and þær micel yfel worhte ægþær ge on Lindesige
ge on Norðhymbran.
 993.4. Þa gegadrede man swiðe mycle fyrde, and þa hi togadre
gan sceoldon, þa onstældon þa heretogan ærest þone fleam, þæt
wæs Fræna and Godwine and Fryðegyst.
 993.7. On þissum ylcan geare het se cyning ablændan Ælfgar,
Ælfrices sunu ealdormannes.
 994.1. Her on þissum geare com Anlaf and Swegen into Lundenbyrig
on <foreign>Natiuitas Sancte Mariae</foreign> mid feower and hundnigontigum scypum, and hi ða
on þa burh fæstlice feohtende wæron, and eac hi mid fyre ontendan
woldon.
 994.4. Ac hi þær geferdon maran hearm and yfell þonne hi
æfre wendon þæt him ænig burhwaru gedon sceolde, ac seo halige Godes
moder on þæm dæge hyre mildheortnysse þære burhware gecydde, and
hi ahrædde wið heora feondum.
 994.8. And hi ða þanon ferdon and worhton þa mæstan yfel
þe æfre ænig here don meahte on bærnette and hergunge and on
manslyhtum, ægþær be þam særyman on Eastseaxum, and on Centlande,
and on Suðseaxum, and on Hamtunscire, and æt neaxtan namon him hors, and
ridon swa wide swa hi woldon, and unasecgendlice yfel wyrcende wæron.
 994.14. Ða gerædde se cyning and his witan þæt him man to
sende and him behet gafol and metsunge wið þon þe hi þære hergunge
geswicon, and hi ða þæt underfengon, and com þa eall se here to
Hamtune, and þær wintersetl namon, and hi mon þær fedde geond eall
Westseaxena rice, and him mon geald feos <foreign>xvi</foreign> þusend punda.
 994.19. Þa sende se cyning æfter Anlafe cynge Ælfeah
bisceop and Eaþelweard ealdorman, and man gislude þa hwile into scipum, and
hi ða læddon Anlaf mid miclum wurðscipe to þam cyninge to Andefron,
and se cyning Æþelred hys onfeng æt bisceopes handa, and him cynelice
gyfode, and him ða Anlaf behet, eac swa gelæste, þæt næfre eft to
Angelcynne mid unfryðe cuman nolde.
 995.1. Her on þissum geare æteowde cometa se steorra, and
Sigeric abbod forðferde.
 996.1. Her on þissum geare wæs Ælfric gehalgode to
arcebiscop to Cristes cyrican.
 997.1. Her on þissum geare ferde se here abutan Defnanscire into
Sefern muðan, and þær hergodon ægþær ge on Cornwealum and on
Norðwealum and on Defenum, and eodon him þa up æt Wecedport, and
þær mycel yfel worhton on bærnette and on manslihtum, and æfter
þæm wendon eft abutan Penwæðsteort on þa suðhealfe, and wendon
þa into Camer muðan, and eodon þa up oð hi comon to Hlydanforda, and
ælc þing bærndon and slogon þe hi gemitton, and Ordulfes mynster
Tæfingstoc forbærndon, and unasecgendlice herehuðe mid him to scypon
brohton.
 998.1. Her wende se here eft eastweard into From muðan, and
þær æghwær up eodon swa wide swa hi woldon into Dorsæton, and man
oft fyrde ongean hi gadrede, ac sona swa hy togædere gan sceolden, þonne
wearð þær æfre þurh sum þing fleam astiht, and æfre hit æt
ende sige ahton, and þonne oþre hwile lægon him on Wihtlande, and
æton him þa hwile of Hamtunscire and of Suðseaum.
 999.1. Her com se here eft abutan into Temese and wendan þa up
andlang Medewægan to Hrofeceastre, and com þa se Centisce fyrd þær
ongean and hi ða þær fæste togædre fengon, ac wala wa þæt hi
to hraðe bugon and flugon, and þa Deniscan ahton wællstowe geweald, and
namon þa horsan, and ridon swa wide swa hi sylf woldon, and forneah ealle
Westcentingas fordydon and forhergodon.
 999.7. Ða rædde se cyning wið his witan þæt man sceolde
mid scypfyrde, and eac mid landfyrde, him ongean faran, ac þa þa scypu
gearwe wæron, þa ilkede man fram dæge to dæge, and swæncte
þæt earme folc þæt on þam scypon læg, and a swa hit
forðwærdre beon sceolde, swa wæs hit lætre fram anre tide to oðre,
and a hi læton heora feonda wæred weaxan, and a man rymde fram þære
sæ, and hi ferdon æfre forð æfter.
 999.14. And þonne æt þam ænde ne beheold hit nan þing
butan folces geswinc, and feos spylling, and heora feonda forðbylding.
 1000.1. Her on þissum geare se cyning ferde into Cumberlande and
swiðe neah eall forhergode, and his scypu wendon ut abutan Lægceaster, and
sceoldon cuman ongean hyne, ac hi ne meahton, þa gehergodon hi Monige.
 1000.4. And se unfryðflota wæs þæs sumeres gewend to
Rikerdes rice.
 1001.1. Her com se here to Eaxanmuþan, and up þa eodon to
þære byrig, and þær fæstlice feohtende wæron, ac him mon
swyðe heardlice wiðstod.
 1001.3. Ða wendon hi geond þæt land and dydon eallswa hi
bewuna wæron, slogon and bærndon.
 1001.4. Ða gesamnode man þær ormæte fyrde Defenisces
folces and Sumersætissces, and hi ða somne comon æt Peonnho, and sona
swa hi togædere fengon þa beah seo Ænglisce fyrd, and hi ðær mycel
wæll ofslohgon, and ridon þa ofer þæt land, and wæs æfre hiera
æftra sið wyrse þonne se æra, and mid him ða micle herehuðe to
scypon brohton, and þanon wendon into Wihtlande and þær him ferdon
abutan swa swa hi sylf woldon, and him nan þing ne wiðstod, ne him to ne
dorste scyphere on sæ, ne landfyrd, ne edon hi swa feor up.
 1001.13. Wæs hit ða on ælce wisan hefigtime, for þam ðe
hi næfre hyora yfeles ne geswicon.
 1002.1. Her on þissum geare se cyning gerædde and his witan,
þæt man sceolde gafol gyldan þam flotan, and fryð wið hi nyman,
wið þon þe hi heora yfeles geswycan sceoldon.
 1002.4. Þa sende se cyning to þam flotan Leofsige ealdorman,
and he þa þæs cynges worde and his witena grið wið hi gesette, and
þæt hi to metsunge fengon and to gafole, and hi þa þæt underfengon,
and him mon þa gegeald and <foreign>xxiiii</foreign> þusend punda.
 1002.8. Ða ongemang þissum ofsloh Leofsige ealdorman Æfic
þæs cynges heahgerefan, and se cyng hine þa geutede of earde.
 1002.10. And þa on þam ilcan lænctene com seo læfdige,
Ricardes dohter, hider to lande, and on þam ilcan sumera Ealdulf arcebisceop
forðferde.
 1002.12. And on þam geare se cyng het ofslean ealle þa Deniscan
men þe on Angelcynne wæron, on Britius mæssedæg, for ðam þam
cynge wæs gecyd þæt hi woldon hine besyrewan æt his life, and
siþþan ealle his witan and habban siþþan ðis rice.
 1003.1. Her wæs Eaxanceaster abrocen þuruh þone Frencisan
ceorl Hugan þe seo læfdige hæfde hyre geset to gerefan, and se here
þa ða burh mid ealle fordyde, and micle herehuþe þær genam.
 1003.4. And on þam ilcan geare eode se here up into Wiltunscire.
 1003.5. Þa gegaderede man swyðe micle fyrde on Wiltunscire and
of Hamtunscire, and swyðe anrædlice wið þæs heres werd wæron.
 1003.7. Þa sceolde se ealdorman Ælfric lædan þa fyrde, ac
he teah þa forð his ealdan wrencas, sona swa hi wæron swa gehende
þæt ægþær hero on oðer hawede, þa gebræd he hine seocne,
and ongan he hine brecan to spiwenne, and cwæð þæt he gesycled
wære, and swa þeah þæt folc becyrde þæt he lædan scolde, swa
hit gecweden is, þonne se heretoga wacað, þonne bið eall se here
swyðe gehyndred.
 1003.14. Ða Swegen geseah þæt hi anræde næron, and
ealle toforon, lædde his here þa into Wiltune, and hi ða burh gehergodon
and forbærndon, and eode him þa to Searbyrig, and þanon æft to sæ
ferde þær he wiste his yðhengestas.
 1004.1. Her com Swegen mid his flotan to Norðwic, and þa burh
ealle gehergode and forbærnde.
 1004.2. Þa gerædde Ulfcytel wið þa witan on Eastænglum
þæt hit betere wære þæt mon wið þone here fryþæs ceapede,
ær hi to mycelne hearm on þam lande gedydon, for þam hi unwæres
comon, and he fyrst næfde þæt he his fyrde gegaderede.
 1004.6. Ða under þam gryþe ðe him betweonan beon scolde,
þa bestal se here up fram scypon and wendon heora fore to Þeotforda.
 1004.8. Þa Ulfkytel þæt undergeat, þa sende he þæt
mon sceolde þa scipo toheawan, ac hi abruðon þe ðe he to þohte, and
he ða gaderede his fyrde digolice swa he swyðost mihte.
 1004.11. And se here com ða to Þeotforda binnan þrym wucan
þæs ðe hi ær gehergodon Norðwic, and þærbinnan ane niht
wæron, and þa buruh hergodon and forbærndon.
 1004.14. Ða on mergen þa hi to scypon woldon, þa com Ulfkytel
mid his wærode, and hi ðær togædere fæstlice fengon, and mycel
wæll þær on ægþre hand gefeol.
 1004.17. Þær wearð Eastengla folces seo yldesta ofslægen,
ac gif þæt fulle mægen þær wære, ne eodon hi næfre eft to
scypon, swa hi sylfe sædon, þæt hi næfre wyrsan handplegan on
Angelcynne ne gemetton þonne Ulfkytel him brohte.
 1005.1. Her on þissum geare wæs se micla hunger geond
Angelcynn, swylcne nan man ær ne gemunde swa grymme.
 1005.3. And se flota þæs gearas gewende of þissum earde to
Denmearke, and lytelne fyrst let þæt he æft ne com.
 1006.1. Her forðferde Ælfric arcebisceop, and Ælfeah
bisceop feng to æfter him to þam arcestole.
 1006.2. And on ðam ilcan geare wæs Wulfgeate eall his are on
genumen, and Wulfeah and Ufegeat wæron ablænde, and Ælfelm ealdorman
ofslagen, and Kænulf bisceop forðferde.
 1006.5. And ða ofer þone midne sumor com se micla flota to
Sandwic, and dydon ealswa hi ær gewuna wæron, her godon and bærndon
and slogon swa swa hi ferdon.
 1006.8. Ða het se cyng abannan ut ealne þeodscipe of Westseaxum
and of Myrcum, and hi lægon ute þa ealne þone hærfæst on fyrdinge
ongean þone here, ac hit naht ne beheold þe ma ðe hit oftor ær dyde,
ac for eallum þissum se here ferde swa he sylf wolde, and seo fyrding dyde
þære landleode ælcne hearm, þæt him naðær ne dohte ne inhere
ne uthere.
 1006.14. Ða hit winterlæhte þa færde se fyrd ham, and se
here com þa ofer þa Martines mæssan to his fryðstole Wihtlande, and
tylode him þær æghwær þæs þe hi behofedon, and þa to þam
middanwintran eodon him to heora gearwan feorme ut þurh Hamtunscire into
Bearruhscire to Readingon, and hi a dydon hiora ealdan gewuna, ateondon hiora
herebeacna swa swa hi ferdon.
 1006.20. Wendon þa to Wealingæforda, and þæt eall
forswælldon, and wæron him ða ane niht æt Ceolesege, and wendon him
ða andlang Æscesdune to Cwichelmeshlæwe, and þær onbidedon beotra
gylpa, for þan oft man cwæð, gif hi Cwichelmæshlæwe gesohton,
þæt he næfre to sæ gangen ne sceoldon, wendon him ða oþres weges
hamweard.
 1006.25. Ða wæs þær fyrd gesomned æt Cynestan, and hi
ðær togædere fengon, and sona þæt wærod on fleame gebrohton,
and syððan heora herehyðe to sæ feredon.
 1006.28. Ðær mihton geseon Winceasterleode rancne here and
unearhne, þa hi be heora gate to sæ eodon, and mete and madmas <foreign>l</foreign> mila
him fram sæ fetton.
 1006.31. Ða wæs se cyning gewend ofer Temese into
Scrobbesbyrigscire, and nam þær his feorme in þære middewintres
tide.
 1006.33. Ða wearð hit swa mycel ege fram þam here, þæt
nan ne mihte geþencan, and ne asmeagan, hu man hi of earde bringan sceolde,
oþþe þisne eard wið hi gehealdan, for þan þe hi hæfdon ælce
scire on Westseaxum stiðe gemercod mid bryne and mid hergunge.
 1006.37. Agan se cyning þa georne to smeagenne wið his witan
hwæt him eallum rædlicust þuhte, þæt mon þissum earde gebeorgan
meahte, ær hi mid ealle fordon wurde.
 1006.40. Ða gerædde se cyng and his witan eallum þeodscipe
to þearfe, þeah hit him eallum lað wære, þæt mon nyde moste
þæm here gafol geldan.
 1006.42. Ða sende se cyning to þam here, and him cyðan het,
þæt he wolde þæt him grið betweonan beon sceolde, and him mon gaful
and metsunge sylan sceolde, and hi ða ealle þæt underfengon, and hi man
metsode þa geond eall Angelcynn.
 1007.1. Her on þissum geare wæs þæt gafol gelæst
þæm unfriðhere, þæt wæs <foreign>xxxvi</foreign> þusend punda.
 1007.2. On þissum geare wæs Eadric geset to ealdorman geond
Myrcna rice.
 1007.3. Her for Ælfeah bisceop to Rome æfter <foreign>pallium</foreign>.
 1008.1. Her bebead se cyng þæt man sceolde ofer eall Angelcyn
scypu fæstlice wyrcan, þæt is þonne of þrym hund scipum, and <foreign>x</foreign> be
tynum, anne scægð, and of <foreign>viii</foreign> hydum, helm and byrnan.
 1009.1. Her on þissum geare wurdon þa scypo gearwe þe we
ær ymbe spræcon, and hyra wæs swa fela swa næfre ær, þæs
þe us bec secgað, on Angelcynne ne gewurdon on nanes cynges dæge, and hi
man ða ealle togædere ferode to Sandwic, and þær sceoldon licgan, and
þisne eard healdan wið ælcne uthere.
 1009.6. Ac we þa gyt næfdon þa gesælða, ne þone
wurðscipe, þæt seo scypferd nyt wære þissum earde, þe ma þe heo
ofter ær wæs.
 1009.8. Ða gewearð hit on þissum ylcan timan, oððe lytle
ær, þæt Brihtric, Eadrices broþor ealdormannes, forwregde Wulnoð
cild þone Suðseaxcisan to þam cynge, and he þa ut gewende, and him þa
to aspeon þæt he hæfde <foreign>xx</foreign> scipa, and he þa hergode æghwær be
þam suðriman and eac yfel worhton.
 1009.13. Ða cydde man into þære scypfyrde þæt hy man
æaðe befaran mihte, gif man ymbe beon wolde.
 1009.14. Ða genam se Brihtric him to hundeahtatig scypa, and
þohte þæt he him micles wordes wyrcan sceolde, þæt he Wulnoð
cuconne oððe deadne begytan sceolde.
 1009.17. Ac ða hi þiderweard wæron, þa com him swilc wind
ongean, swylce nan man ear ne gemunde, and þa scypo ealle tobeot and
toþærsc, and on lande aweorp, and com se Wulfnoþ sona, and þa scypo
forbærnde.
 1009.21. Ða þis cuð wæs to þam oðrum scypum þær
se cyng wæs hu ða oðre geferdon, wæs þa swilc hit eall rædleas
wære, and ferde se cyning him ham, and þa ealdormenn, and þa heahwitan,
and forlæton þone scypo þus leohtlice, and þæt folc þa þæt
on þæm scypon wæron fercodon þa scypo eft to Lundenne, and læton
ealle þa scypas geswinc þus leohtlice forwurðan, and næs se sige na
betera þe eall Angelcynn to hopode.
 1009.28. Ða ðæs scypfyrd þus geendod wæs, ða com sona
æfter Lafmæssan se ungemetlica unfriðhere to Sandwic, and sona wendon
heora fore to Cantwarebyrig, and þa burh raþe geeodon, gif hi ðe raþor
to him friðæs ne gyrndon.
 1009.32. And ealle Eastcentingas frið wið þone here genamon,
and him gesealdon þreo þusend punda.
 1009.33. And se here þa sona æfter þam wende abuten oð he
com to Wihtlande, and þær æghwær on Suðseaxum, and on Hamtunscire,
and eac on Bearrocscire hergodon and bærndon swa heora gewuna is.
 1009.37. Ða het se cyning abannan ut ealne þeodscipe, þæt
mon ælce healfe wið hy healdan sceolde, ac þeahhwæðere hi ferdon
loca hu hi woldon.
 1009.39. Ða sume siðe hæfde se cyning hi foregan mid ealre
fyrde þa hi to scypon woldon, and eall folc gearu wæs him on to fonne, ac
hit wæs þa þuruh Eadric ealdorman gelæt swa hit gyt æfre wæs.
 1009.42. Ða æfter Sanctus Martinus mæssan þa ferdon hi
æft ongean to Cent, and namon him wintersetl on Tæmesan, and lifdon him
of Eastseaxum and of þam scirum þe þærneaxst wæron on twa healfum
Temese.
 1009.45. And oft hi on þa buruh Lundenne fuhton, ac si Gode lof,
þæt heo gyt gesund stent, and hi þær æfre yfel geferdon.
 1009.47. Ða æfter middanwintra þa namon hi anne upgang up
þuruh Ciltern, and swa to Oxenaforda, and þa burh forbærndan, and namon
hit þa on twa healfe Temese to scype weard.
 1009.50. Þa gehwarnede man hi þæt þær wæs fyrd æt
Lundenne ongean, hi wendon him þa ofer æt Stane, and þus ferdon ealne
þone winter, and þæt lencten wæron him on Cent, and bettan heora
scypo.
 1010.1. Her on þissum geare com se forespecena here ofer Eastron
to Eastænglum, and wendon up æt Gypeswic, and eodon anreces þær hi
geacsedon Ulfcytel mid his fyrde.
 1010.3. Þis wæs on þam dæge <foreign>Prima Ascensio Domini</foreign>.
 1010.4. And þa sona flugon Eastænglæ, þa stod
Grantabricscire fæstlice ingean.
 1010.5. Þær wæs ofslagen Æþelstan þæs cynges
aþum, and Oswig and his sunu, and Wulf, Leofwines sunu, and Eadwig, Æfices
broþor, and feola oþra goda þægna, and folces unrim.
 1010.8. Þone flean astealde ærest Þurcytel Myranheafod, and
þa Denan ahton weallstowe geweald, and þær wurdon gehorsode, and
syþþan ahton Eastengla geweald, and þone eard þry monðas hergodon and
bærndon, ge furþon on þa wilda fennas hi ferdon, and men and yrfe hi
slogon, and bærndon geond þa fennas, and Þeotford forbærndon, and
Grantabricge, and syþþan wendan eft suðweard into Temese, and rydon þa
gehorsedan men ongean þa scipo, and syþþan eft hrædlice wendon
westweard on Oxenafordascire, and þonen to Buccingaham scire, and swa andlang
Usan oð hi comon to Bedanforda, and swa forð oð Temesanford, and a
bærndon swa hi geferdon.
 1010.19. Wendon þa eft to scypon mid heora herehuðe.
 1010.20. And þonne hi to scipon ferdon þonne scolde fyrd ut
æft ongean þæt hi up woldan, þonne ferde seo fyrd ham.
 1010.22. And þonne hi wæron beeastan, þonne heold man fyrde
bewestan, and þonne hi wæron besuðan, þonne wæs ure fyrd
benorðan.
 1010.24. Ðonne bead mon ealle witan to cynge, and man þonne
rædan sceolde hu man þisne eard werian sceolde.
 1010.26. Ac þeah mon hwæt rædde, þæt ne stod furþon
ænne monað.
 1010.27. Æt nextan næs nan heafodman þæt fyrde gaderian
wolde, ac ælc fleah swa he meast mihte, ne furþon nan scir nolde oþre
geleastan æt nextan.
 1010.29. Ða ætforan Sanctus Andreas messandæg þa com se
here to Hamtune, and þæt port sona forbærndon and þærabutan swa
mycel swa hi sylf woldon, and þanon wendon ofer Temese into Westseaxum, and
swa wið Canegan mersces, and þæt eall forbearndon.
 1010.33. Þa hi swa feor gegan heafdon swa hi ða woldon, comon
þa to þam middanwintra to scypon.
 1011.1. Her on þissum geare sende se cyning and his witan to
þæm here and gyrndon fryðes, and him gafol and metsunge beheton wið
þan ðe hy heora hergunge swicon.
 1011.3. Hi hæfdon þa ofergan Eastenglæ <foreign>i</foreign>, and Eastseaxum
<foreign>ii</foreign>, and Middelseaxe <foreign>iii</foreign>, and Oxnaforda <foreign>iiii</foreign>, and Grantabricga <foreign>v</foreign>, and
Heortfordescire <foreign>vi</foreign>, and Buccingahamscire <foreign>vii</foreign>, and Bedanfordscire <foreign>viii</foreign>,
and healfe Huntedunscire <foreign>ix</foreign>, and micel on Hamtunscire <foreign>x</foreign>, and besuðan
Temese ealle Centinges and Suðseaxe and Hæstingas and Suðrige and
Bearrocscire and Hamtunscire and micel on Wiltunscire.
 1011.10. Ealle þa ungesælþa us gelumpon þurh unrædas,
þæt man nolde a timan gafol beodan, ac þonne hi mæst to yfele gedon
hæfdon, þonne nam man gryð and fryð wið hy, and na ðe læs for
eallum þissum gryðe and gafole ferdon æghwyder flocmælum and
hergodon, and ure earme folc rypton and slogon.
 1011.15. And þa on þissum geare betweox <foreign>Natiuitas Sancte
Mariæ</foreign> and Sancte Michaheles mæssan hy ymbesæton Cantwaraburh, and hi
ðærinto comon þuruh hyre wrencas, for þan Ælmær hi becyrde, þe
se arcebisceop Ælfeah ær generode his life, and hi þær genamon
þone arcebisceop Ælfeah, and Ælfweard cynges gerefa, and Leofrune
<foreign>abbatissa</foreign>, and Godwine biscop, and Ælmær abbod hi læton aweg, and hi
ðær genamon inge ealle þa gehadodan men and wæras and wif, þæt
wæs unasecgendlic ænigum men hu micel þæs folces wæs.
 1011.24. And on þære byrig syððan wæron swa lange swa
hi woldon, and ða hi hæfdon þa buruh ealle asmeade, wend on him þa to
scypon, and læddon þone arcebiscop mid him.
 1011.27. Wæs þa ræpling, se þe ær wæs heafod
Angelcynnes and Cristendomes.
 1011.29. Þær man meahte þa geseon ermðe þær man oft
ær geseah blisse, on þære earman byrig þanon us com ærest 
Cristendom and bliss, for Gode and for weorulde.
 1011.33. And hi hæfdon þone arcebisceop mid him swa lange oð
ðone timan þe hi hine gemartredon.
 1012.1. Her on þissum geare com Eadric ealdorman and ealle þa
ildestan witan, gehadode and læwede, Angelcynnes to Lundenbyrig toforan
þam Eastron, wæs Easterdæg þa on þæm <foreign>datarum Idus Aprilis</foreign>, and
hi þær ða swa lange wæron oð þæt gafol eall gelæst wæs
ofer þa Eastron, þæt wæs ehta and feowertig þusend punda.
 1012.6. Ða on ðære Sæternesdæg wearð þa se here
swyðe astyred angen þone bisceop, for ðæm ðe he nolde him nan feoh
behaten, and forbead þæt man nan þing wið him syllan ne moste,
wæron hi eac swyðe druncene, for þæm þær wæs broht win
suðan.
 1012.10. Genamon þa þone bisceop, læddon hine to heora
hustinge on þone Sunnanæfen <foreign>xiii</foreign> <foreign>Kalendas Maias octabas Pasche</foreign>, and
hine/ ðær þa oftorfedon mid banum and mid hryþera neata heafedum, and
sloh hine þa an hiora mid anre eaxe ere on þæt heafod, þæt he mid
þam dynte nyþær astah, and his halige blod on þa eorþan feoll, and
his þa halgan sawle to Godes rice asende.
 1012.16. And mon þone lichamon on mærgen færede to Lundene,
and þa bisceopæs Eadnoð and Ælfun and seo burhwaru hine underfengon
mid ealre arwurðnysse, and hine bebyrigdon on Sancte Paulus mynstre, and
þær God nu sutelað þæs halgan martires mihta.
 1012.20. Ða þæt gafol gelæst wæs and þa friðaþas
asworene, þa toferde se here wide swa he gegaderod wæs.
 1012.22. Ða bugon to þæm cyninge of þæm here fif and
feowertig scype, and him beheton þæt hi woldon þisne eard healdan, and
he hi fedan sceolde and scrydan.
 1013.1. On þæm æfteran geare þe se arcebisceop wæs
gemartred, se cyning gesette Lyfinc bisceop to Cantwarebyrig to þæm
arcestole.
 1013.3. And on þissum ilcan geare toforan þæm monðe
Augustus com Swegen cyning mid his flotan to Sandwic, and wende swyðe hraðe
abutan Eastenglum into Humbra muþan, and swa upweard andlang Trentan oð he
com to Gæignesburh, and þa sona beah Uhtred eorl and ealle norðhymbre to
him, and eall þæt folc on Lindesige, and siþþan þæt folc into
Fifburgum, and raþe ðæs eall here benorðan Wætlingan stræte, and
him man sealde gislas of ælcere scire.
 1013.11. Syþþan he undergeat þæt eall folc him to gebogen
wæs, þa bed he þæt mon sceolde his here mettian and horsian, and he
þa wende syþþan suðweard mid fulre fyrde, and betæhte þa scypu
þa Cnute his suna, and syþþan he com ofer Wætlinga stræte worhton
þæt mæste yfel þæt ænig here don mihte.
 1013.16. Wenda þa to Oxenaforde, and seo buruhwaru sona beah and
gislude, and þanon to Winceastre, and hy þæt ylce dydon.
 1013.18. Wendon þa þanon eastweard to Lundene, and mycel his
folces adrangc on Temese, for þæm þe hi nanre brice ne cæpton.
 1013.20. Þa þe he to þære byrig com þa nolde se
buruhwaru bugan, ac heoldon mid fullon wige ongean, for þan þær wæs
inne se cyning Æþelred and Þurcyl mid him.
 1013.22. Þa wende Swegen cyng þanon to Weallingaforda and swa
ofer Temese westweard to Baþan, and sæt þær mid his fyrde, and com
Æþelmær ealdorman þyder and þa wæstrena ðegenas mid him, and
bugon ealle to Swegene, and gislodon.
 1013.26. And þa he æl þus gefaren hæfde, wende þa
norþweard to his scypum.
 1013.27. And eall þeodscipe hine hæfde þa for fulne cyning.
 1013.28. And seo buruhwaru æfter þæm on Lundenne beah and
gislude, for þon hi ondredon þæt hi fordon wolde.
 1013.30. Bead þa Swegen ful gyld and metsunge to his hære
þone winter, and Þurcyl bead þæt ylce to þæm here þe læg
æt Grenawic, and butan þæm hi gehergodon swa oft swa hi woldon, þa ne
dohte naþær þisse leode ne suðan ne norðan.
 1013.34. Þa wæs se cyning sume hwile mid þam flotan þe on
Temese læg, and seo hlæfdige wende þa ofer sæ to hire broþor
Ricarde, and Ælfsige abbod of Burh mid hire, and se cyning sende Ælfun
bisceop mid þam æþelingum Eadwearde and Ælfrede ofer sæ, þæt
he hi bewitan sceolde.
 1013.39. And se cyning wende þa fram þam flotan to þam
middanwintre to Wihtlande, and wæs þær ða tid, and æfter þære
tide wende ofer þa sæ to Ricarde, and wæs þær mid him oð ðone
byre þe Swegen dead wearð.
 1014.1. Her on þissum geare Swegen geendode his dagas to
Candelmæssan <foreign>iii Nonas Februarii</foreign>.
 1014.2. And þy ilcan geare man hadode Ælfwig bisceop on
Eoforwic to Lundenburuh on Sancta Iuliana mæssedæg.
 1014.4. And se flota þa eall gecuron Cnut to cyninge.
 1014.5. Þa ræddon þa witan ealle, gehadode and læwede,
þæt man æfter þam cyninge Æþelrede sende, and cwædon þæt
him nan hlaford leofra nære þonne hyra gecynda hlaford, gif he hi
rihtlicor healdan wolde þonne he ær dyde.
 1014.8. Þa sende se cyning his sunu Eadweard hider mid his
ærenddracan and het gretan ealne his leodscype, and cwæð þæt he
him hold hlaford beon wolde, and ælc þæra þinga betan þe hi ealle
ascunodon, and ælc þara þinga forgyfon beon sceolde þe him gedon
oððe cwæden wære, wið þam þe hi ealle anrædlice butan
swicdome to him gecyrdon.
 1014.14. And man þa fulne freondscipe gefæstnode mid worde and
mid wedde on ægþre healfe, and æfre ælcne Dæniscne cyning utlah
of Ænglalande gecwædon.
 1014.17. Þa com Æþelred cyning innan þam lænctentid ham
to his agenre þeode, and he glædlice fram him eallum on fangen wæs.
 1014.19. Þa syþþan Swegen dead wæs, sæt Cnut mid his
here on Gæignesburuh oð ða Eastron, and gewearð him and þæt folc
on Lindesige anes þæt he hine horsian sceoldon, and wið þan ealle
ætgædere faran and hergian.
 1014.23. Ða com se cyning Æþelred mid fulre fyrde þyder
ær/ hi gearwe wæron to Lindesige, and man þa hergode and bærnde and
sloh eall þæt mancynn þæt man geræcan mihte.
 1014.25. And se Cnut gewende him ut mid his flotan, and wearð
þæt earme folc þus beswicen þurh hine, and wende þa suðweard oð
he com to Sandwic, and læt man þær up þa gislas þe his fæder
gesealde wæron, and cearf of heora handa and earan and nosa.
 1014.30. And buton eallum þissum yfelum se cyng het gyldan þam
here þe on Grenewic læg <foreign>xxi</foreign> þusend punda.
 1014.31. And on þissum geare on Sancte Michaeles mæsseæfen
com þæt mycle sæflod geond wide þisne eard, and earn swa feor up swa
næfre ær ne dyde, and adrencte fela tuna, and manncynnes unarimedlic
getel.
 1015.1. On þissum geare wæs þæt mycle gemot on
Oxnaforda.
 1015.2. And þær Eadric ealdorman beswac Siferð and Morcer,
þa yldostan þegenas into Seofonburhgum, bepæhte hi into his bure, and hi
mon þærinne ofsloh ungerysenlice.
 1015.4. And se cyng þa nam ealle heora æhta, and het niman
Siferþæs lafe and gebringan binnan Ealdelmesbyrig.
 1015.6. Þa æfter lytlum fæce færde Eadmund æþeling
to, and genam þæt wif ofer þæs cynges wil, and hæfde him to wife.
 1015.8. Ða toforan <foreign>Natiuitas Sancte Marie</foreign> ferde se æþeling
þanon wæstan norð into Fifburhgum, and gerad sona ealle Siferðæs
are and Morcares, and þæt folc eall him to beah.
 1015.11. And þa on þam ilcan timan com Cnut cyng to Sandwic,
and wende þa sona abutan Centland into Westseaxum oð he com to From
muþan, and hergode þa on Dorsætum and on Wiltunscire and on
Sumersæton.
 1015.15. Þa læg se cyng seoc æt Cosham.
 1015.15. And þa gaderede Eadric ealdorman fyrde, and se
æþeling Eadmund benorðan.
 1015.16. Þa hi togædere comon, þa wolde se ealdorman
beswican þone æþeling, and hi toferdon þa butan gefeohte for þæm,
and rymdon heora feondum.
 1015.19. And Eadric ealdorman aspeon ða feowertig scipa fram
þam cyninge, and beah þa to Cnute, and Wæstseaxe bugon and gislodon and
horsedon þone here, and he wæs þær þa oð midne winter.
 1016.1. Her on þissum geare com Cnut mid his here, and Eadric
ealdorman mid him, ofer Temese into Myrcum, æt Cricgelade, and wendon þa
to Wærincwicscire ingang þære middanwintres tidæ, and hergodon and
bærndon and slogon eall þæt hi to comon.
 1016.5. Ða ongan seo Eadmund æþeling to gadrigenne fyrde,
þa seo fyrd gesomned wæs, þa ne onhagode hy þærto buton þæt
wære þæt se cyng þær mid wære, and hi hæfdon þære
buruhware fultum on Lundene, geswicon þa ðære fyrdinge and ferde ælc
man him ham.
 1016.9. Ða æfter þære tide þa bead man æft fyrde be
fullum wite þæt ælc man þe fere wære forð wende, and man sende
to þæm cyninge to Lundene and bedon hine þæt he come ongean þa
fyrde mid þam fultume þe he gegaderian mihte.
 1016.13. Þa hi ealle tosomne comon, þa ne beheold nan þinc
þe ma ðe hit ofter ær dyde.
 1016.15. Þa cydde man þæm cyninge þæt hine man beswican
wolde, þa ðe him on fultume beon sceoldon, forlet þa þa fyrde, and
cyrde him eft to Lundene.
 1016.17. Ða rad se æþeling Eadmund to Norðhymbron, to
Uhtrede eorle, and wende ælc man þæt hi woldon fyrde somnian ongean
Cnut cyng.
 1016.19. Þa fyrdodon hy into Stæffordscire, and into
Scrobbesbyrig, and to Lægceastre, and hergodon hi on heora healfe, and Cnut
on his.
 1016.21. Wende him ða ut þuruh Buccingahamscire into
Bedanfordscire and þanon to Huntadunscire and swa into Hamtunscire andlang
fennes to Stanforda, and þa into Lincolnescire, þanon þa into
Snotinghamscire, and swa to Norðhymbron to Eoforwic weard.
 1016.26. Ða Uhtred geahsode þis, þa forlet he his hergunge
and efstte norðweard, and beah ða for nyde, and ealle Norðhymbra mid him,
and he gislode, and hine man þeahhwæðere ofsloh, and Þurhcytel, Nafen
sunu, mid him.
 1016.29. And þa æfter þæm se cyng gesette Yric into
Norðhymbron to eorle, ealswa Uhtred wæs, and syððan wende him
suðweard oðres weges, ealswa bewestan.
 1016.32. And com þa eall se here toforam þam Eastron to
scypon.
 1016.33. And se æþeling Eadmund wende to Lundene to his
fæder.
 1016.34. And þa æfter Eastron wende se cyng Cnut mid eallon
his scypon to Lunden weard.
 1016.35. Ða gelamp hit þæt se cyning Æþelred
forðferde ær ða scypo comon, he geendode his dagas on Sancte Georgius
mæssedæg æfter myclum geswince and earfoðnyssum his lifes.
 1016.38. And þa æfter his ende ealle þa witan þe on
Lundene wæron and seo buruhwaru gecuron Eadmunde to cyninge, and he his rice
heardlice wærode þa hwila þe his tima wæs.
 1016.41. Þa comon þa scipo to Grenawic to þam gandagum, and
binnan litlan fæce wendon to Lundene and dulfon þa ane micle dic on
suðhealfe, and drogon hera scipo on westhealfe þære bricge, and
bedicodon þa syððan, and þa buruh utan, þæt nan man ne mihte ne
inn ne ut, and oftrædlice on þa buruh fuhton, ac hi him heardlice
wiðstodon.
 1016.47. Þa wæs Eadmund cyng ær þan gewend ut and geard
þa Westseaxon, and him beah eall þæt folc to.
 1016.49. And raðe æfter þam he gefeaht wið þæne here
æt Peonnan wið Gillingaham, and oþær gefeoht he gefeaht æfter
middansumera æt Scortane, and þær micel wæll feoll on ægðre
healfe, and þa heres him sylfe toeodon on þam gefeohte, and Eadric
ealdorman and Ælmer Dyrling wæron þam here on fultume ongean Eadmunde
cyning.
 1016.54. And þa gegaderade he þriddan siðe fyrde and ferde to
Lundenne, and þa buruhwaru aredde, and þæne here aflymde to scipe, and
þa þæs ymbe twa niht se cynng gewende ofer æt Brægentforda, and
þa wið þone here gefeaht, and hine aflymde, and þær adranc mycel
Ænglisces folces on hyra agenra gymeleaste, þa þe ferdon beforan
þære fyrde and feng woldan fon.
 1016.61. And se kyning æfter þæm gewende to Westseaxan, and
his fyrde samnade.
 1016.62. Þa gewende se here sona to Lundenne, and þa buruh utan
ymbesæton, and hyre stearclice on feaht ægðær ge be wætere ge be
lande, ac se ælmihtiga God hi ahredde.
 1016.65. Se here gewende þa æfter þæm fram Lundene mid
hyra scipum into Arewan, and þær up foran and ferdon on Myrcan, and slogon
and bærndon swa hwæt swa hi oferforan, swa hyra gewuna is, and him metes
tiledan, and hi drifan ægþær ge scipa ge hyra drafa into Medewæge.
 1016.69. Ða samnede Eadmund cyning feorþan siðe ealle Engle
þeode, and ferde ofer Temese æt Brægentforda, and ferde in on Cænt,
and se here him fleah beforan mid heora horsum into Sceapege, and se kyning
ofsloh hyra swa feola swa he offaran mihte.
 1016.74. And Eadric ealdorman gewende þa þone cyning ongean
æt Æglesforda.
 1016.75. Næs nan mare unræd geræd þænne se wæs.
 1016.75. Se here gewende eft up on Eastseaxan, and ferde into
Myrcan, and fordyde eall þæt he oferferde.
 1016.77. Ða se cyning geahsade þæt se here upp wæs, þa
gesamnade he fiftan siðe ealle Engla þeode and ferde him æthindan, and
offerde hi innon Eastseaxan æt þære dune þe man hæt Assandun, and
þær togædere heardlice fengon.
 1016.81. Þa dyde Eadric ealdorman swa swa he ær ofter dyde,
astealde þæne fleam ærast mid Magesætan, and swa aswac his
kynehlaforde and ealle þeodæ Angelcynnes.
 1016.84. Ðær ahte Cnut sige, and gefeaht him wið ealle Engla
þeode.
 1016.85. Þa wearð þær ofslægen Eadnoð biscop, and
Wulfsie abbod, and Ælfric ealdorman, and Godwine ealdorman, and Ulfkytel of
Eastenglan, and Æþelward Ælfwines sunu ealdormannes, and eall seo
duguð of Angelcynnes þeode.
 1016.89. Ða æfter þisum gefeohte wende Cnut cyning up mid
his here to Gleawcestrescire, þær he ofaxade þæt se cyning wæs
Eadmund.
 1016.91. Ða gerædde Eadric ealdorman and þa witan þe
þær gegaderade wæron þæt þa cyningas heom betweonan seht
geworhtan, and coman begen þa cyningas togædre æt Olanige wið
Deorhyrste, and wurdon feolagan and wedbroðra, and þæt gefæstnadan
ægðer mid wedde and eac mid aðan, and þæt gyld gesettan wið
þone here, and hi seoððan tohwurfon.
 1016.96. And feng þa Eamund cyng to Westsexan and Cnut to þam
norðdæle.
 1016.98. Se here gewende þa to scipon mid þam þe hi gefangen
hæfdon, and Lundenwaru gryðede wið þone here and heom fryð bohtan,
and hi gebrohtan heora scypa on Lundene, and hæfdon þær wintersetl.
 1016.101. Ða to Sancte Andreas mæssan forðferde Eadmund
cyng, and is bebyrged mid his ealdan fæder Eadgare on Glæstingabyri.
 1017.1. Her on þisan geare feng Cnut cyng to eall Englalandes
rice, and todælde hit on feower, him seolfan Westsexan, and Þurkylle
Eastenglan, and Eadrice Myrcean, and Eiric Norðhymbran.
 1017.4. On þisum geare wæs eac Eadric ealdorman ofslægen,
and Norðman, Leofwines sunu ealdormannes, and Æþelward, Ægelmeres
sunu greatan, and Bryhtric, Ælfeges sunu, on Defenascire.
 1017.7. And Cnut cining aflymde ut Eadwi æþeling and Eadwi
ceorla kyning.
 1017.8. And þa toforan <foreign>Kalendas Augusti</foreign> het se cyng feccean him
þæs oðres kynges lafe Æþelredes him to wife, Ricardes dohtor.
 1018.1. On þisum geare wæs þæt gafol gelæst ofer eall
Angelcynn, þæt wæs ealles twa and hundseofonti þusend punda, butan
þam þe seo burhwaru on Lundene geald, endlifte healf þusend punda.
 1018.4. And se here þa ferde sum to Denmarcon, and <foreign>xl</foreign> scypa
belifon mid þam cynge Cnute.
 1018.5. And Dene and Engle wurdon sammæle æt Oxanaforda to
Eadgares lage.
 1019.1. Her Cnut cyng gewende mid <foreign>ix</foreign> scypum to Denmarcon, and
þær wunode ealne winter.
 1019.2. And her forðferde Ælfstan arcebiscop se wæs Lifing
genemned, and he wæs swiðe rædfæst man, ægðer for Gode and for
worulde.
 1020.1. Her com Cnut cyng eft to Englalande.
 1020.1. And þa on Eastron wæs micel gemot æt Cyrenceastre,
þa geutlagade man Æþelward ealdorman.
 1020.3. And on þisan geare for se cyng and Þurkyl eorl to
Assandune, and Wulfstan arcebiscop, and oðre biscopas, and eac abbodas and
manege munecas, and gehalgodan þæt mynster æt Assandune.
 1020.6. And Æðelnoð munuc, se þe wæs <foreign>decanus</foreign> æt
Cristes cyrcan, wearð on þam ilcan geare on <foreign>Idus Nouembris</foreign> to biscope
gehalgod into Christes cyrcan.
 1021.1. Her on þisan geare to Martines mæssan Cnut cyning
geutlagade Þorkyll eorl, and Ælfgar biscop se ælmesfulla forðferde on
Cristesmæsseuhtan.
 1022.1. Her Cnut kyning for ut mid his scypum to Wihtlande.
 1022.2. And Æþelnoð biscop for to Rome, and wæs þær
underfangen mid mycclan weorðscype fram Benedicte þam arwurðan papan.
 1022.4. And he mid his agenum handum him <foreign>pallium</foreign> on asette, and
to arcebiscope swiðe arwurðlice gehalgade and gebletsade on <foreign>Nonas
Octobris</foreign>.
 1022.6. And se arcebiscop sona þærmid mæssan sang on þam
sylfan dæge, and syððan þæræfter mid þam sylfan papan
arwurðlice gereordade, and eac him seolf þone <foreign>pallium</foreign> genam on Sancte
Petres weofode, and þa seoððan bliðelice ham to his earde ferde.
 1023.1. Her Cnut kyning binnan Lundene on Sancte Paules mynstre
sealde fulle leafe Æðelnoðe arcebiscope and Bryhtwine biscope and eallon
þam Godes þeowum þe heom mid wæron þæt hi moston nyman up of
þam byrgene þone arcebiscop Sancte Ælfheah, and hi þa swa dydon on <foreign>vi
Idus Iunii</foreign>.
 1023.5. And se brema cyng and se arcebiscop and leodbiscopas and
eorlas and swiðe manege hadode and eac læwede feredon on scype his þone
halgan lichaman ofer Temese to Suðgeweorke, and þær þone halgan martyr
þan arcebiscope and his geferum betæhton, and hi þa mid weorðlican
weorode and wynsaman dreame hine to Hrofesceastre feredan.
 1023.11. Ða on þam þryddan dæge com Imma seo hlæfdie
mid hire cynelican bearne Hardacnute, and hi þa ealle mid mycclan þrymme
and blisse and lofsange þone halgan arcebiscop into Cantwarebyri feredon, and
swa wurðlice into Cristes cyrcan brohton on <foreign>iii Idus Iunii</foreign>.
 1023.15. Eft syððan on þam eahteoðan dæge, on <foreign>xvii
Kalendas Iulii</foreign>, Æðelnoð arcebiscop and Ælfsie biscop and Bryhtwine
biscop, and ealle þa þe mid heom wæron, gelogodon Sancte Ælfeages
halgan lichaman on norðhealfe Cristes weofodes, Gode to lofe, and þam
halgan arcebiscope to wurðmynte, and eallon þam to ecere hælðe þe
his halgan lichoman þær mid estfulre heortan and mid ealre eadmodnysse
dæghwamlice seceað.
 1023.22. God ælmihtig gemiltsie eallum Cristenum mannum þurh
Sancte Ælfeges halgan gegearnunga.
 1026.1. Her for Ælfric biscop to Rome and onfeng <foreign>pallium</foreign> æt
Iohanne papan on <foreign>ii Idus Nouembris</foreign>.
 1028.1. Her for Cnut cyng of Englalande mid <foreign>l</foreign> scypum to Norwegum,
and adraf Olaf cyng of þam of þam lande, and geahnade him eall þæt
land.
 1029.1. Her com Cnut cyng eft ham to Englalande.
 1030.1. Her com Olaf cyng eft into Norðwegon, and þæt folc
gegaderade him togeanes and wið him fuhton, and he wearð þær
ofslægen.
 1031.1. Her for Cnut cyng to Rome.
 1031.1. And sona swa he ham com, þa for he to Scotlande, and
Scotta cyng eode him on hand, and wearð his man, ac he þæt lytle hwile
heold.
 1033.1. Her forðferde Leofsie biscop, and his lichama resteð on
Wigraceastre, and Brihteh wæs on his setl ahafen.
 1034.1. Her wæs Ælfric biscop forðfaren, and ligeð on
Ramesige, and þi ilcan geare forðferde Mælcolm cyng on Scotlande.
 1035.1. Her forðferde Cnut cyng, and Harold his sunu feng to
rice.
 1035.2. He gewat æt Sceaftesbyri on <foreign>ii Idus Nouembris</foreign>, and
hine man ferede to Wincestre, and þær bebyride.
 1035.3. And Ælfgyfa seo hlæfdie sæt þa þærbinnan.
 1035.4. And Harold sæd þæt he Cnutes sunu wære and
Ælfgyfe þære Hamtunisca, þeh hit soð nære.
 1035.6. He sende to, and let nyman of hire ealle þa betstan
gærsaman þe Cnut cyng ahte, and heo sæt þeah forð þærbinnan
þa hwile þe heo moste.
 1037.1. Her man geceas Harold ofer eall to kyninge, and forsoc
Harðacnut, for þam he wæs to lange on Denmarcon.
 1037.3. And man draf ut his modor Ælfgyfe, þa cwene, butan
ælcere mildheortnesse, ongean þone wallendan winter, and heo com þa to
Brygce, and Baldwine eorl hi wel þær underfeng, and þær geheold þa
hwile þe hire neod wæs.
 1037.6. And þæs geres ær forðferde Ælfic se æðela
<foreign>decanus</foreign> on Eofesham.
 1038.1. Her forðferde Æðelnoð arcebiscop se goda, and
Æþælric biscop on Suðsexan, se gewilnode to Gode þæt he hine ne
lete lybban nane hwile æfter his leofan fæder Æðelnoðe, and he eac
binnan seofon nihton þæs gewat, and Brihteh biscop on Wigraceastre <foreign>xiii
Kalendas Ianuarii</foreign>.
 1040.1. Her swealt Harold cyng.
 1040.1. And man sende æfter Harðacnute to Brygce, wende
þæt man wel dyde.
 1040.2. And he com þa hider mid <foreign>lx</foreign> scypum foran to
middansumera, and astealde swiðe strang gyld, þæt man hit uneaðe mihte
acuman, þæt wæs <foreign>viii</foreign> marc æt hamelan, and him wæs þa unhold
eall þæt his ær gyrnde.
 1040.6. And he ne gefremede eac naht cynelices þa hwile þe he
rixode.
 1040.7. He let dragan up þone deadan Harold and hine on fenn
onsceotan.
 1041.1. Her het Harðacnut hergian eall Wygracestrescire for his
twegra huscarla þingon þe þæt strangæ gyld budon, þa slogon
þæt folc hi binnan porte innan þam mynstre.
 1041.3. And þæs geres sona com Eadward his broþor on meddren
fram geondan sæ, Æðelredes sunu cynges, þe wæs ær for fela
gearan of þisan gearde adryfen, and þeah wæs to cynge gesworon.
 1041.7. And he wunode þa swa on his broðor hirede þa hwile
þe he leofode.
 1041.8. And on þisan geare eac swac Harðacnut Eadulfe under
gryðe, and he wæs wedloga.
 1041.9. And her man hadode Ægelric biscop to Eoferwic on <foreign>iii
Idus Ianuarii</foreign>.
 1042.1. Her forðferde Harðacnut swa þæt he æt his
drince stod, and færinga feoll to þære eorðan mid egeslicum anginne,
ac hine þa gelæhton þe þærneh wæron, and he seoððan nan word
ne gecwæð, ac gewat on <foreign>vi Idus Iunii</foreign>.
 1042.4. And eall folc geceas þa Eadward, and underfengon hine to
kyninge eallswa him wel gecynde wæs.
 1043.1. Her wæs Eadward gehalgod to cynge æt Wincestre on
forman Easterdæg.
 1043.2. And þæs geres <foreign>xiiii</foreign> nihton ær Andreas mæssan
man gerædde þan cynge þæt he rad of Gleawcestre and Leofric eorl and
Godwine eorl and Sigwarð eorl mid heora genge to Wincestre on unwær on
þa hlæfdian, and bereafedan hi æt eallon þan gærsaman þe heo
ahte, þa wæron unatellendlice, for þan þe heo wæs æror þam
cynge hire suna swiðe heard, þæt heo him læsse dyde þonne he wolde,
ær þam þe he cyng wære and eac syððan, and leton hi þær
siððan binnan sittan.
 1045.1. Her gefor Ælfward biscop on Lundene on <foreign>viii Kalendas
Augusti</foreign>, he wæs abbod on Eofeshamme ærest, and þæt mynster wel
geforðode þa hwile þe he þær wæs, gewende þa to Ramesege and
þær his lif alæt, and Manni wæs to abbode gecoren, and gehadodon
<foreign>iiii Idus Augusti</foreign>.
 1045.5. And þæs geres man draf Gunnilde ut, þæt
æðele wif, Cnutes cynges magan, and heo syððan sæt æt Brygce
lange hwile, and for to Denmarcon siððan.
 1046.1. Her gefor Brihtwold biscop on Wiltunescire, and man sette
Hereman on his setle.
 1046.2. On þam geare gegaderade Eadward cyng mycele scypferde on
Sandwic þurh Magnus þreatunge on Norwegon, ac his gewinn and Swegenes on
Denmarcon geletton þæt he her ne com.
 1047.1. Her forðferde Lyfing se wordsnotera biscop <foreign>x Kalendas
Aprilis</foreign>, and he hæfde <foreign>iii</foreign> bisceoprice, an on Defenascire, and on
Cornwalon, and on Wigracestre.
 1047.3. Þa feng Leofric to Defenascire and to Cornwalon, and
Aldred biscop to Wygracestre.
 1047.4. And her man utlagode Osgod stallere.
 1047.5. And Magnus gewann Denmarcon.
 1048.1. Her wæs se stiþa winter.
 1048.1. And þæs geres forðferde Ælfwine biscop on
Wincestre, and Stigand biscop wæs on his setl ahafen, and ær þam, on
þan ilcan gere, forðferde Grimcytel biscop on Suðseaxum, and Heca preost
feng to þam bisceoprice.
 1048.4. And Swegen eac sende hider, bæd him fylstes ongean
Magnus Norwega cyng, þæt man sceolde sendan <foreign>l</foreign> scypa him to fultume, ac
hit þuhte unræd eallum folce, and hit wearð þa gelet, þurh þæt
þe Magnus hæfde micelne scypcræft, and he þa aytte þa Swegen ut,
and mid mycclan manslihte þæt land gewann, and  Dena him mycel feoh guldon
and hine to cynge underfengon.
 1048.11. And þi ylcan geare Magnus forðferde.
 1049.1. Her com eft Swein to Denamarcon.
 1049.1. And Harold for to Norwegum, Magnus fædera, syððan
Magnus dead wæs, and Normen hine underfengon, and he sende ymb fryð hider
to lande.
 1049.4. And Swegen eac sende of Denmarcon, and bæd Eadward cyng
scypfultumes, þæt sceolde beon æt læstan <foreign>l</foreign> scypa, ac eall folc
wiðcwæð.
 1049.6. And her wæs eac eorðstyrung on <foreign>Kalendas Maias</foreign> on
manegum stowum, on Wygracestre and on Wic and on Deorby and elles gehwær,
and eac wæs swiðe mycel mancwealm and orfcwealm, and eac þæt wilde
fyr on Deorbyscire micel yfel dyde and gehwær elles.
 1050.1. On þisan geare se casere gegaderode unarimedlice fyrde
ongean Baldwine of Brygce, þurh þæt he bræc þa palentan æt
Neomagon, and eac fela oþra unþanca þe he him dyde.
 1050.4. Seo fyrd wæs unarimedlic þe he gegaderad hæfde,
þær wæs se papa on, and se <foreign>patriarcha</foreign>, and fela oðra mærra manna
of gehwilcum leodscypum.
 1050.6. He sende eac to Eadwarde cynge, and bæd hine
scypfultumes, þæt he ne geþafode þæt he ne ætburste on
wætere, and he for þa to Sandwic, and læg þær mid myclum scyphere
forð þæt se casere hæfde of Baldawine eall þæt he wolde.
 1050.10. Þær com eac Swegen eorl, þe for ær of þisan
lande to Denmarcon, and þær forworhte hine wið Denum.
 1050.12. He com hider mid hiwunge, cwæð þæt he wolde eft
bugan to þam cynge, and Beorn eorl him gehet þæt he him on fylste beon
wolde.
 1050.14. Þa syððan þæs caseres seht wæs and
Baldwines, foron fela scypa ham, and se kyng belaf bæftan æt Sandwic mid
feawum scypum.
 1050.16. And Godwine eorl eac for mid <foreign>xlii</foreign> scypum fram Sandwic to
Peuenesea, and Beorn eorl him for mid.
 1050.18. Þa cyðde man þam cynge þæt Osgod lage on Ulpe
mid <foreign>xxxix</foreign> scypon, and se cyng þa sende æfter þam scypum þe he
ofsendan mihte, þe ær ham wendon.
 1050.20. And Osgod sette his wif on Brygce and wendon eft ongean
mid <foreign>vi</foreign> scypum, and þa oðre foron on Suðsexe to Eadulfesnæsse, and
þær hearm dydon, and wendon eft to scypon, and heom com þa strang wind
to, swa þæt hi wæron ealle forfarene buton feower þa man ofsloh
begeondan sæ.
 1050.25. On þam þe Godwine eorl and Beorn lagon on Peuenesea,
þa com Swein eorl and bæd Beorn eorl mid facne, þe wæs his eames
sunu, þæt he his gefera wære to þam cynge to Sandwic, and his wisa
wið hine gebette.
 1050.29. He wende þa for þære sibbe mid þreom geferum mid
him, and he hine lædde þa toward Bosanham, þær his scypu lagon, and
hine man þa geband, and to scypa lædde.
 1050.32. Wende þa þanon mid him to Dertamuðan, and hine
þær het slean, and deope bedelfan, hine man funde eft and ferede hine to
Wincestre, and byrigde wið Cnut cyng his eam.
 1050.35. Lytle ær þan þa men of Hæstingaceastre and
þærabutan gewunnon his twa scypa mid heora scypan, and þa men ealle
ofslogon, and þa scypa brohton to Sandwic to þan cynge, ehta scypu he
hæfde ær he Beorn beswice, syððan hine forleton ealle buton twam.
 1050.39. On þam ilcan geare comon upp on Wylisce Axa of Yrlande
<foreign>xxxvi</foreign> scypa, and þærabutan hearmas dydon mid Gryfines fultume þæs
Wæliscan cynges.
 1050.42. Man gegaderade þa folc togenes, þær wæs eac
Ealdred biscop mid, ac hi hæfdon to lytelne fultum, and hi comon unwær on
heom, on ealne ærnemergen, and fela godra manna þær ofslogon, and þa
oþre ætburston forð mid þam biscope.
 1050.45. Þis wæs gedon on <foreign>iiii Kalendas Augusti</foreign>.
 1050.46. Ðæs geres forðferde on Oxnafordscire Oswi abbod on
Þornege, and Wulfnoð abbod on Westmynstre.
 1050.47. And Ulf preost wæs geset þam bisceoprice to hyrde
þe Eadnoð hæfde, and he wæs syððan of adryfon, for þan þe he
ne gefremede naht biscoplices þæron, swa þæt us sceamað hit nu mare
to tellanne.
 1050.51. And Sigward biscop gefor, se ligeð on Abbandune.
 1050.51. And her man halgode þæt micele mynster æt Remys.
 1050.52. Þær wæs se papa Leo and se casere, and mycelne
sinoð þær hæfdon embe Godes þeowdom, þine sinoð foresæt
Sanctus Leo papa.
 1050.54. Hit is earfoð to witane þara biscopa þe þærto
comon, and huru abbuda, and heonon of lande wæron twegen gesende of Sancte
Agustine and of Rammesege.
 1051.1. On þisan geare gefor Eadsie arcebiscop on Cantwarebyri,
and se cyng sealde Rotbearde þan Freoncyscan þe ær wæs biscop on
Lundene þæt arcerice, and Spearhafoc abbod of Abbandune feng to þan
bisceoprice on Lundene, and hit wæs eft of him genumen ær he gehadod
wære.
 1051.5. And Hereman biscop and Ealdred biscop foron to Rome.
 1052.1.1. Her forðferde Ælfric arcebiscop on Eoferwic, swiðe
arwyrðe wer and wis.
 1052.1.2. And on þan ylcan geare alede Eadward cyng þæt
heregyld þæt Æþelred cyng ær astealde, þæt wæs on þam
nigon and þrittigoðan geare þæs þe he hit ongunnon hæfde,
þæt gyld gedrehte ealle Engla þeode on swa langum fyrste swa hit bufan
her awriten is, þæt wæs æfre ætforan oðrum gyldum þe man
myslice geald, and men mid menigfealdlice drehte.
 1052.1.8. On þam ylcan geare com Eustatius up æt Doferan, se
hæfde Eadwardes cynges sweostor to wife.
 1052.1.9. Þa ferdon his men dyslice æfter inne, and sumne man
ofslogon of þam porte, and oðer man of þam porte heora geferan, swa
þæt þær lagon <foreign>vii</foreign> his geferana, and micel hearm þær gedon
wæs on ægðre healfe mid horse and eac mid wæpnum oð þæt folc
gegaderede.
 1052.1.14. And hi þa ætflugon þæt hi comon to þam cynge
to Gleawcestre, and he heom gryð sealde.
 1052.1.15. Þa undernam Godwine eorl swyðe þæt on his
eorldome sceolde swilc geweorðan, ongan þa gadrian folc ofer eall his
eorldom, and Swein eorl his sunu ofer his, and Harold his oðer sunu ofer his
eorldom, and hi gegaderedan ealle on Gleawcesterscire æt Langatreo mycel
fyrd and unarimedlic, ealle gearwe to wige ongean þone cyng, buton man ageafe
Eustatsius and his men heom to hand sceofe, and eac þa Frencyscan þe on
þam castelle wæron.
 1052.1.23. Þis wæs gedon <foreign>vii</foreign> nihton ær þære lateran
Sancta Maria mæssan.
 1052.1.24. Þa wæs Eadward cyng on Gleawcestre sittende.
 1052.1.25. Sende þa æfter Leofrice eorl, and norð æfter
Siwarde eorle, and bæd heora gencges, and hi him þa to comon ærest mid
medemum fultume, ac siððan hy wiston hu hit þær besuðan wæs, þa
sendon hi norð ofer ealne heora eorldom and leton beodan mycele fyrde heora
hlaforde to helpe, and Raulf eac ofer his eorldom, and comon ða ealle to
Gleawceastre þam cynge to helpe, þeah hit læt wære.
 1052.1.31. Wurdan þa ealle swa anræde mid þam cynge þæt
hy woldon Godwines fyrde gesecan gif se cyng þæt wolde.
 1052.1.33. Þa leton hy sume þæt þæt mycel unræd
wære þæt hy togedere comon, for þam þær wæs mæst þæt
rotoste þæt wæs on Ænglalande on þam twam gefylcum, and leton
þæt hi urum feondum rymdon to lande, and betwyx us sylfum to mycclum
forwyrde.
 1052.1.37. Geræddon þa þæt man sealde gislas betweonan,
and setton stefna ut to Lundene, and man bead þa folce þider ut ofer ealne
þisne norðende, on Siwardes eorldome, and on Leofrices, and eac elles
gehwær, and sceolde Godwine eorl and his suna þær cuman to
wiðermale.
 1052.1.42. Þa comon hy to Suðgeweorce, and micel mænegeo mid
heom of Westsæxum, ac his wered wanode æfre þe lang þe swiðor.
 1052.1.44. And man borhfæste þam kyninge ealle þa
þægnas þe wæron Haroldes eorles his suna, and man utlagode þa
Swægn eorl his oðerne sunu.
 1052.1.46. Þa ne onhagode him to cumenne to wiðermale ongean
þone cyng and agean þone here þe him mid wæs.
 1052.1.48. For þa on niht awæg.
 1052.1.48. And se cyng hæfde þæs on morgen witena gemot,
and cwæð hine utlage, and eall here, hine and ealle his suna, and he wende
suð to þornege, and his wif and Swegen his suna and Tostig and his wif,
Baldwines mage æt Brycge, and Gerð his suna, and Harold eorl and Leofwine
foran to Brycgstowe on þæt scip þe Swegen eorl hæfde him silfum ær
gegearcod and gemetsod.
 1052.1.54. And se cining sende Ealdred biscop of Lundene mid genge,
and sceoldon hine ofridan ær he to scipe come, ac hi ne mihton, oððe hi
noldon.
 1052.1.56. And he wende þa ut of Afene muðan, and feng swa
stið weder þæt he uneaðe awæig com, and him þær micel
forferde.
 1052.1.58. Wende þa forð to Irlande, ða him weder com, and
Godwine and þa þe mid him wæron wendan of Ðornege to Brycge to
Baldwines lande on anum scipe mid swa miclum gærsuman swa hi mihton
þæron mæst gelogian to ælcum mannum.
 1052.1.62. Þæt wolde ðyncan wundorlic ælcum men þe on
Englalande wæs, gif ænig man ær þam sæde þæt hit swa
gewurþan sceolde, for ðam þe he wæs ær to þam swyðe up ahafen
swylce he weolde þæs cynges and ealles Englalandes, and his sunan wæron
eorlas, and þæs cynges dyrlingas, and his dohtor þæm cynge beweddod
and beæwnod, þa man gebrohte to Hwærwellan and hy þære abedissan
betæhton.
 1052.1.69. Ða sone com Willelm eorl fram geondan sæ mid
mycclum werode Frencisra manna, and se cyning hine underfeng, and swa feola his
geferan swa him to onhagode, and let hine eft ongean.
 1052.1.72. Þæs ilcan geres man sealde Wyllelme preoste
þæt biscoprice on Lundene þe wæs ær Spærhafoce geseald.
 1052.2.1. Her forþferde Ælfgyfu seo hlefdige, Æðelredes
laf cynges, and Cnutes cynges, on <foreign>ii Nonas Marias</foreign>.
 1052.2.2. On þam ilcan gere hergode Griffin se Wylisca cing on
Herefordscire þæt he com swyþe neah to Leomynstre, and men gadorodon
ongean ægðer ge landes men ge Frencisce men of ðam castele, and man
þær ofsloh swyþe feola Engliscra godra manna, and eac of þam
Frenciscum, þæt wæs þæs ylcan dæges on ðreottene geara þe
man ær Eadwine ofsloh mid his geferum.
 1052.2.8. And sona com Harold eorl of Irlande mid his scipum to
Sæfern muðan neh Sumersæton gemære and Dafenascire, and þær
mycel gehergode, and þæt landfolc him ongean gaderode ægþær ge of
Sumorsæton ge of Dafenascire, and he hyg aflimde, and þær ofsloh ma
þonne <foreign>xxx</foreign> godra ðegna, buton oðre folce, and sona æfter ðam for
abuton Penwiðsteort.
 1052.2.14. And þa læt Eadward cyng scypian XL snacca, þa
lagon æt Sandwic, þa sceoldon cepan Godwines eorles ðe on Brycge wæs
þone winter, and he ðeah com hider to lande ærest swa hy hit nystan, and
on þam þe he her on lande wæs he gespeon ealle Centingas, and ealle þa
butsekarlas of Hæstingum and þær æghwar abuton be þære
særiman, and ealne Eastsexan and Suðerege, and mycel elles toeacan þam.
 1052.2.21. Þa cwædon ealle þæt hi woldon mid him libban
and licgean.
 1052.2.22. Þa geaxedon þæt lið þæt on Sandwic læg
embe Godwines fare, setton þa æfter, and he heom ætbærst, and
þæt lið wende ongean to Sandwic, and swa hamweard to Lundenbyrig.
 1052.2.25. Þa þa Godwine geaxede þæt þæt lið þe
on Sandwic læig wæs ham gewend, þa for he æft ongean to Wiht, and
þærabutan be þam særiman, swa lange þæt hi comon togædere,
Harold eorl his suna and he, and hi noldon no mycelne hearm don syððon,
buton þæt hyg metsunge namon, ac speonnan heom þa eall þæt landfolc
to be þam særiman, and eac upp on lande, and hy foran toweard Sandwic, and
læson æfre forð mid heom ealle þa butsecarlas þe hy gemetton, and
coman þa to Sandwic mid geotendan here.
 1052.2.33. Þa Eadward þæt geaxode þa sende he upp æfter
maran fulltume, ac hy comon swiðe læte, and Godwine sæh him æfre
toward Lundenne mid his liðe þæt he com to Suðweorce, and þær
abad sume hwile oð þæt þæt flod upp eode.
 1052.2.37. On þam fyrste, and æc ær, he gefadode wiþ ða
burhwaru þæt hi mæst ealle woldon ðæt he wolde.
 1052.2.39. Þa þa he hæfde ealle his fare gereconod, þa com
þæt flod, and hy brudon sona upp heora ancras, and heoldan þurh þa
brycge aa bi þæm suþlande, and seo landfyrde coman ofenan, and trymedon
hy be þæm strande , and hi hwemdan ða mid þam scipum swylce hy woldon
ðes cynges scypu abuton betrymman.
 1052.2.44. Se cyning hæfde eac micle landfyrde on his halfe,
toeacan his scipmannum, ac hit wes mæst eallan lað to feohtanne wið
heora agenes cynnes mannum, for ðam þær wæs lytel elles þe aht
mycel myhton butan Englisce on ægðre healfe, and eac hi noldon þæt
utlendiscum mannum wære þes eard þurh þæt ðe swiðor gerymed
þe hi him sylfe ælc oþerne forfore.
 1052.2.50. Geræddan þa þæt man sende wyse men betweonan
and setton grið on ægðre halfe, and Godwine for upp, and Harold, and
heora lið swa micel swa heom þa geþuhte, and wæs þa witene gemot,
and man sealde Godwine clæne his eorldom, swa full and swa forð swa he
fyrmest ahte, and his sunum eallum eall þæt hy ær ahton, and his wife
and his dohtor swa full and swa forð swa hi ahton, and hi fæstnedon þa
fulne freondscipe heom betweonan, and allum folce fulle lagu beheton, and
geutlagedon ealle þa Frenciscean þe ær unlagon rærdon, and undom
demdon, and unræd ræddan into ðissum earde, buton swa fela swa hi
geræddon þæt þam cynge gelicode mid him to habbenne, þe him
getreowe wæron and eallum his folce.
 1052.2.62. And Rodbeard arcebiscop and Willelm biscop and Ulf
biscop uneaðe ætburstan mid þam Frenciscean mannum þe him mid
wæron, and swa ofer sæ comon.
 1053.1. Her wæs se micla wind on Þomes mæsseniht, and eac
eall þa midewinter wæs mycel wind.
 1053.2. And man rædde þæt man sloh Ris þæs Wyliscean
cynges broþer for ðy he hearmas dyde, and man brohte his heafod to
Glewcestre on Twelftan æfen.
 1053.5. And þæs ylcan geres foran to Alra Halgena mæssan
forðferde Wulfsyg biscop æt Licetfelda, and Godwine abbod on Wincelcumbe,
and Ægelward abbod on Glestingabyrig, ealle binnan anum monþe.
 1053.8. And Leofwine feng to þam biscoprice æt Licedfelde, and
Aldret biscop feng to þam abbodrice on Wincelcumbe, and Ægelnað feng to
þam abbodrice on Glestincgabyrig.
 1053.11. And þæs ylcan geres forðferde Ælfric, Oddan
broðer, on Deorhyrste, and his lichama resteð on Perscore.
 1053.12. And þæs ylcan geres forðferde Godwine eolr, and him
geyfelode þær he mid þam cynge sæt on Wincestre, and Harold his sunu
feng to þam eorldome þe his fæder ær hæfde, and Ælfgar eorl
feng to þam eorldome þe Harold ær hæfde.
 1054.1. Her ferde Siward eolr mid miclum here on Scotland,
ægðer ge mid scyphere and mid landfyrde, and feaht wið Scottas, and
aflymde þone kyng Macbeoðen, and ofsloh eall þæt þær betst wæs
on þam lande, and lædde þonan micele herehuðe swilce nan man ær ne
begeat, ac his sunu Osbarn, and his sweostor suna  Sihward, and of his
huscarlum and eac þæs cynges wurdon þær ofslægene on þone dæg
<foreign>Septem Dormientium</foreign>.
 1054.8. Ðæs ilcan geres for Aldred biscop to Colne ofer sæ
þæs kynges ærende, and wearð þær underfangen mid mycclan
weorðscipe fram þan casere, and þær he wunode wel neh an ger, and him
geaf ægðer þeneste ge se biscop on Colone and se casere.
 1054.12. And he lofode Leofwine biscope to halgianne þæt
mynster æt Eofeshamme on <foreign>vi Idus Octobris</foreign>.
 1054.13. And on þisan geare swalt Osgod færinga on his bedde.
 1054.14. And her forðferde Sanctus Leo papa, and Victor wæs to
papa gecoren on his stede.
 1055.1. On þisan gere forðferde Syhward eorl on Eoferwic, and
he ligeð æt Galmaho on þam mynstre þe he sylf let timbrian and halgian
on Godes and Olafes naman.
 1055.3. And Tosti feng to þan eorldome þe he hæfde.
 1055.4. And Kynsie arcebiscop fette his <foreign>pallium</foreign> æt Victore
papan.
 1055.5. And þæræfter sona man utlagode Ælfgar eorl,
Leofrices sunu eorles, forneh butan gylte, ac he gewende to Hirlande and
Brytlande, and begeat him þær micel genge, and ferde swa to Hereforda, ac
him com þær togenes Raulf eorl mid mycclan here, and mid lytlan gewinne hi
on fleam gebrohte, and micel folc on þan fleame ofsloh, and gewendon þa
into Herefordporte and forhergode þæt, and forbærnde þæt mære
mynster þe Æþelstan biscop getimbrode, and ofsloh þa preostas innan
þam mynstre, and manege þærtoeacan, and namon þærinne ealle þa
maðmas, and mid heom aweglæddon.
 1055.15. And þa þa hi hæfdon mæst to yfele gedon man
gerædde þone ræd þæt man Ælfgar eorl geinnlagode, and ageaf him
his eorldom and ealle þæt him of genumen wæs.
 1055.18. Ðeos hergung wæs geworden on <foreign>nonas Kalendas
Nouembris</foreign>.
 1055.19. On þam ilcan geare forðferde Tremerin se Wylisca
biscop sona æfter þære hergunge, and he wæs Æþelstanes biscop
gespelia siððan he unfere wæs.
 1056.1. Her forlet Ægelric bisceop his bisceoprice æt Dunholm
and ferde to Burh to Sancte Petres mynstre, and his broðor Ægelwine feng
ðærto, and eac her forðferde Æðelstan biscop on <foreign>iiii Idus
Februarii</foreign>, and his lic lið on Herforda, and man sette Lefegar to biscop, se
wæs Haroldes eorles mæssepreost, and on his preosthade he hæfde his
kenepas oð þæt he biscop wæs.
 1056.6. Se forlet his crisman and his rode and his gastlican
wæpnu, and feng to his spere and to his swurde, and swa for to ferde ongean
Griffin þone Wyliscan cining, and he wearð þær ofslagen, and his
preostes mid him, and Ælfnoð scirgerefa, and manega oðre gode men.
 1056.11. Þis wæs ehtan nihte ær middansumere, and Ealdred
bisceop feng to ðam biscoprice þe Leofegar hæfde <foreign>xi</foreign> wucan and <foreign>iiii</foreign>
dagas.
 1056.13. Ðæs geares forðferde Odda eorl, and he lið on
Perscora, se wæs to muneca gehadod ær his ende, god man and clæne and
swiðe æðele, and he gewat on <foreign>ii Kalendas Septembris</foreign>.
 1056.16. And Cona se casere forðferde.
 1057.1. Her com Eadward æþeling to Englalande, se wæs
Eadwerdes broðor sunu kynges, Eadmund cing, Irensid wæs geclypod for his
snellscipe.
 1057.5. Þisne æþeling Cnut cyng hæfde forsend on
Ungerland to beswicane, ac he þær geþeh to godan men, swa him God uðe,
and him wel gebyrede, swa þæt he begeat þæs caseres maga to wife, and
bi þære fægerne bearnteam gestrynde, seo wæs Agathes gehaten.
 1057.12. Ne wiston we for hwylcan intingan þæt gedon
wærð, þæt he ne moste his mæges Eadweardes cynges geseon.
 1057.15. Wala, þæt wæs hreowlic sið and hearmlic eallre
þissere þeode, þæt he swa raðe his lif geendade, þæs þe he to
Englalande com, for ungesælhðe þissere earman þeode.
 1057.20. On þan ilcan gere forðferde Leofric eorl on <foreign>ii
Kalendas Octobris</foreign>, se wæs swiðe wis for Gode and eac for worulde,
þæt fremode eallre þisre ðeode.
 1057.22. He lið æt Cofentreo, and his sunu Ælfgar feng to
his rice.
 1057.23. And on þam geare forðferde Raulf eorl on <foreign>xii Kalendas
Ianuarii</foreign>, and lið on Burh.
 1057.24. Eac gefor Heca biscop on Suðsexum, and Ægelric wæs
on setl ahafen.
 1057.25. And her Victor papa forðferde, and Stefanus wæs to
papa gecoren.
 1058.1. Her man ytte ut Ælfgar eorl, ac he com sona inn ongean
mid strece þurh Gryffines fultum.
 1058.2. And her com scyphere of Norwegan.
 1058.3. Hit is langsum to atellanne eall hu hit gefaren wæs.
 1058.4. On þam ilcan gere Ealdred biscop halgode þæt mynster
on Gleawcestre þe he sylf geforðode, Gode to lofe and Sancte Petre, and swa
ferde to Hierusalem mid swilcan weorðscipe swa nan oðer ne dyde ætforan
him, and hine sylfne þær Gode betæhte, and wurðlic lac eac geoffrode
to ures Drihtenes byrgene, þæt wæs an gylden calic on fif marcon,
swiðe wundorlices geworces.
 1058.10. On þam ilcan gere forðferde Stefanus papa, and
Benedictus wæs to papan geset, se sende <foreign>pallium</foreign> Stigande biscope.
 1058.12. And Ægelric wæs to biscope gehadod to Suðsexum,
and Sihward abbod to biscoppe to Hrofecestre.
 1059.1. Her on þisan gere wæs Nicolaus gecoren to papan, se
wæs biscop ær æt Florentia þære burh, and Benedictus wæs ut
adryfen þe þær wæs ær papa.
 1059.3. And on þisan gere wæs se stypel gehalgad æt Burh on
<foreign>xvi Kalendas Nouembris</foreign>.
 1060.1. On þisan gere wæs micel eorðdyne on <foreign>Translatione
Sancti Martini</foreign>.
 1060.2. And Heinric se cyng forðferde on Francrice.
 1060.2. And Kynsie arcebiscop on Eoferwic gewat on <foreign>xi Kalendas
Ianuarii</foreign>, and he ligeð on Burh, and Ealdred biscop feng to þam rice, and
Waltere feng to þam biscoprice on Herefordscire, and Duduc biscop eac
forðferde, se wæs biscop on Sumersætan, and man sette Gisa preost on
his stede.
 1061.1. Her for Ealdred biscop to Rome æfter his <foreign>pallium</foreign>, and
he hine underfeng æt þam papan Nicolae, and se eorl Tostig and his wif eac
foron to Rome, and se bisceop and se eorl gebidan mycele earfoðnysse þa hi
hamward foran.
 1061.4. And her forðferde Godwine biscop æt Sancte Martine,
and Wulfric abbod æt Sancte Agustine <foreign>iiii x Kalendas Aprilis</foreign>.
 1061.6. And Nicolaus papa forðferde, and Alexander wæs to
papan gecoron, se wæs biscop æt Lucan.
 1063.1. On þissum geare for Harold eorl æfter middanwintre of
Gleaweceastre to Rudelan, þe Griffines wæs, and þone ham forbærnde,
and his scipa and alle þa gewæda þe þærto gebyrede, and hine on
fleame gebrohte, and þa to þam gongdagan for Harold mid scipum of
Brycgstowe abutan Brytland, and þæt folc griþede and gisledon, and
Tostig for mid landferde ongean, and þæt land geeodon.
 1063.7. Ac her on ðissan ilcan geare on herfeste wearþ Griffin
kync ofslangen on <foreign>Nonas Agusti</foreign> fram his agenum mannum, þurh þæt gewinn
þe he won wiþ Harold eorl, se wæs kyning ofer eall Wealcyn, and man
brohte his eafod to Harolde eorle, and Harold hit þam kynge brohte, and his
scipes heafod, and þa bone þermid, and se kyng Eadward betæhte þæt
land his twam gebroþran Bleþgente and Rigwatlan, and hig aþas sworon and
gislas saldan þæm cynge and þæm eorle þæt heo him on allum
þingum unswicende beon woldon, and eighwar him gearwe on wætere and on
lande, and swylc of þam lande gelæstan swylc man dyde tofor an ær
oþrum kynge.
 1065.1. Her on þisum geare foran to Hlafmæssan het Harold eorl
bytlian on Brytlande æt Portaschið þa þa he hit gegan hæfde, and
þær mycel god to gegaderode, and þohte þone cyng Eadward þær to
habbane for huntoðes þingon.
 1065.4. Ac þa hit eall wæs gearo þa for Cradoc to, Gryffines
sunu, mid eallon þam genge þe he begeotan mihte, and þæt folc eall
mæst ofsloh þe þær timbrode, and þæt god þe þær gegearcod
wæs namon.
 1065.8. Ne wisten we hwa þone unræd ærest gerædde.
 1065.8. Þis wæs gedon on Sancte Bartholomeus mæssedæg.
 1065.9. And sona æfter þisan gegaderedon þa þegenas hi
ealle on Eoforwicscire and on Norðhymbralande togædere, and geutlagedan
heora eorl Tosti, and ofslogon his hiredmen, ealle þe hig mihten to cumen,
ægþær ge Englisce ge Denisce, and naman ealle his wæpna on Eaforwic,
and gold and seolfer and ealle his sceattas þe hig mihton ahwær þær
geacsian, and sendon æfter Morkere, Ælfgares sunu eorles, and gecuron
hine heom to eorle, and he for suð mid ealre þære scire, and mid
Snotinghamscire, and Deorbyscire, and Lincolnascire, oð he com to Hamtune,
and his broþor Eadwine him com togeanes mid þam mannum þe on his eorldome
weron, and eac fela Brettas comon mid him.
 1065.21. Þer com Harold eorl heom togeanes and hig lægdon
ærende on hine to þam cyninge Eadwarde, and eac ærendracan mid him
sendon, and bædon þæt hi moston habban Morkere heom to eorle, and se
cyning þæs geuðæ, and sende æfter Haralde heom to to Hamtune on
Sancte Symones and Iuda mæsseæfen, and kyðde heom þæt ilce, and
heom þæt a hand sealde, and he nywade þær Cnutes lage.
 1065.27. And þa Ryðrenan dydan mycelne hearm abutan Hamtune
þa hwile þe he for heora ærende, ægþær þæt hi of slogon
menn and bærndon hus and corn and namon eall þæt orf þe hig mihton to
cuman, þæt wæs feola þusend, and fela hund manna hi naman, and
læddan norð mid heom, swa þæt seo scir and þa oðra scira þæ
ðærn eah sindon wurdon fela wintra ðe wyrsan.
 1065.34. And Tostig eorl and his wif, and ealle þa ðe woldon
þæt he wolde, faran suð ofer sæ mid him to Baldwine eorle, and he hi
ealle underfengc, and hig wæron ealne þone winter þær.
 1065.37. And Eadward cyng com to Westmynstre to þam middanwintre,
and þet mynster þær let halgian þe he silf getimbrode, Gode to lofe
and Sancte Petre and eallum Godes halgum, and seo cyrichalgung wæs on Cilda
mæssædeg.
 1065.40. And he forðferde on Twelftan æfen, and hine man
bebyrigde on Twelftan dæg on þam illcan minstre, swa hit her æfter
sægð.
 1065.43. And her wearð Harold eorl eac to cynge gehalgod, and he
lytle stilnesse þæron gebad þa hwile þe he rices weold.
 1066.1. On þissum geare com Harold cyng of Eoforwic to
Westmynstre to þam Eastran þe wæron æfter þam middanwintre þe se
cyng forðferde, and wæron þa Eastran on þone dæg <foreign>xvi Kalendas
Maias</foreign>.
 1066.4. Þa wearð geond eall Englaland swylc tacen on heofenum
gesewen swylce nan man ær ne geseah.
 1066.5. Sume men cwedon þæt hit cometa se steorra wære,
þone sume men hatað þone fæxedon steorran, and he æteowde ærest
on þone æfen <foreign>Letania Maior viii Kalendas Maias</foreign>, and swa scan ealle þa
seofon niht.
 1066.9. And sona þeræfter com Tostig eorl in fram begeonde
sæ into Wiht mid swa miclum liðe swa he begitan mihte, and him man geald
þær ægþær ge feoh ge metsunge.
 1066.12. And Harold cyng, his broþor, gegædrade swa micelne
sciphere and eac landhere swa nan cyng her on lande ær ne dyde, for þam
þe him wæs gecyðd þæt Wyllelm bastard wolde hider and ðis land
gewinnen, ealls wa hit syððan aeode.
 1066.15. And þa wile com Tostig eorl into Humbran mid sixtigum
scipum, and Eadwine eorl com mid lanferde and adraf hine ut, and þa
butsacarlas hine forsocan, and he for to Scotlande mid xii snaccum, and hine
gemette þær Harold cyng of Norwegon mid þreom hund scypum, and Tostig
him to beah and his man wearð, and hi foron þa begen into Humbran, oð
þæt hi comon to Eoforwic, and heom þær wið fuhton Eadwine eorl and
Morkere eorl, his broðor, ac þa Normen ahton sige.
 1066.24. Man cyðde þa Harolde, Engla cynge, þæt þis
wæs þus gefaren, and þis gefeoht wæs on <foreign>Uigilia Sancti Mathei</foreign>.
 1066.25. Ða com Harold ure cyng on unwær on þa Normenn and
hytte hi begeondan Eoforwic æt Steinford Brygge mid micclan here Englisces
folces, and þær wearð on dæg swiðe stranglic gefeoht on ba halfe.
 1066.29. Þar wearð ofslægen Harold Harfagera, and Tosti
eorl, and þa Normen þe þær to lafe wæron wurdon on fleame, and þa
Engliscan hi hindan hetelice slogon, oð þæt hig sume to scype coman,
sume adruncen, and sume eac forbærnde, and swa mislice forfarene þæt
þær wæs lyt to lafe, and Engle ahton wælstowe geweald.
 1066.34. Se kyng þa geaf gryð Olafe, þæs Norna cynges
suna, and heora biscoppe, and þan eorle of Orcanege, and eallon þan þe on
þam scypum to lafe wæron, and hi foron þa upp to uran kyninge, and
sworon aðas þæt hi æfre woldon fryð and freondscype into þisan
lande haldan, and se cyng hi let ham faran mid <foreign>xxiiii</foreign> scypum.
 1066.39. Þas twa folcgefeoht wæron gefremmede binnan fif
nihtan.
 1066.40. Ða com Wyllelm eorl of Normandige into Pefnesea on
Sancte Michæles mæsseæfen, and sona þæs hi fere wæron, worhton
castel æt Hæstingaport.
 1066.43. Þis wearð þa Harolde cynge gecydd, and he gaderade
þa mycelne here, and com him togenes æt þære haran apuldran, and
Wyllelm him com ongean on unwær, ær þis folc gefylced wære.
 1066.46. Ac se kyng þeah him swiðe heardlice wið feaht mid
þam mannum þe him gelæstan woldon, and þær wearð micel wæl
geslægen on ægðre healfe.
 1066.48. Ðær wearð ofslægen Harold kyng, and Leofwine
eorl his broðor, and Gyrð eorl his broðor, and fela godra manna, and þa
Frencyscan ahton wælstowe geweald, eallswa heom God uðe for folces
synnon.
 1066.51. Aldred arcebiscop and seo burhwaru on Lundene woldon
habban þa Eadgar cild to kynge, eallswa him wel gecynde wæs, and Eadwine
and Morkere him beheton þæt hi mid him feohtan woldon, ac swa hit æfre
forðlicor beon sceolde swa wearð hit fram dæge to dæge lætre and
wyrre eallswa hit æt þam ende eall geferde.
 1066.57. Þis gefeoht wæs gedon on þone dæg Calesti pape.
 1066.57. And Wyllelm eorl for eft ongean to Hæstingan, and
geanbidode þær hwæðer man him to bugan wolde, ac þa he ongeat
þæt man him to cuman nolde, he for upp mid eallon his here þe him to
lafe wæs, and him syððan fram ofer sæ com, and hergade ealne þone
ende þe he oferferde, oð þæt he com to Beorhhamstede, and þær him
com ongean Ealdred arcebiscop, and Eadgar cild, and Eadwine eorl, and Morkere
eorl, and ealle þa betstan men of Lundene, and bugon þa for neode þa
mæst wæs to hearme gedon, and þæt wæs micel unræd þæt man
æror swa ne dyde, þa hit God betan nolde for urum synnum, and gysledan and
sworon him aðas, and he heom behet þæt he wolde heom hold hlaford beon,
and þeah onmang þisan hi hergedan eall þæt hi oferforon.
 1066.70. Ða on midwintres dæg hine halgode to kynge Ealdred
arcebiscop on Westmynstre, and he sealde him on hand mid Christes bec and eac
swor, ær þan þe he wolde þa corona him on heafode settan, þæt he
wolde þisne þeodscype swa wel haldan swa ænig kyngc ætforan him betst
dyde, gif hi him holde beon woldon.
 1066.75. Swaþeah leide gyld on mannum swiðe stið, and for
þa on þam lengtene ofer sæ to Normandige, and nam mid him Stigand
arcebiscop, and Ægelnað abbod on Glæstingabiri, and Eadgar cild, and
Eadwine eorl, and Morkere eorl, and Wælþeof eorl, and manege oðre gode
men of Englalande, and Oda biscop and Wyllelm eorl belifen her æfter and
worhton castelas wide geond þas þeode, and earm folc swencte, and a
syððan hit yflade swiðe.
 1066.82. Wurðe god se ende þonne God wylle.
 1067.1. Her com se kyng eft ongean to Englalande on Sancte Nicolaes
mæssedæge.
 1067.2. And þæs dæges forbarn Cristes cyrce on
Cantwarebyri.
 1067.3. And Wulfwi biscop forðferde, and is bebyrged æt his
biscopstole on Dorkacestre.
 1067.4. And Eadric cild and þa Bryttas wurdon unsehte and wunnon
heom wið þa castelmenn on Hereforda, and fela hearmas heom dydon.
 1067.6. And her se kyng sette micel gyld on earm folc, and
þeahhwæðre let æfre herigan eall þæt hi oferforon, and þa he
ferde to Defenascire and besæt þa burh Exancester <foreign>xviii</foreign> dagas, and
þær wearð micel his heres forfaren, ac he heom wel behet, and yfele
gelæste, and hig him þa burh ageafon, for þan þa þegen as heom
geswicon hæfdon.
 1067.11. And þæs sumeres Eadgar cild for ut mid his modor
Agatha, and his twam sweostran, Margareta and Christina, and Mærlaswegen,
and fela godra manna mid heom, and comon to Scotlande on Malcholomes cyninges
gryð, and he hi ealle underfeng.
 1067.15. Ða begann se cyngc Malcholom gyrnan his sweostor him to
wife, Margaretan, ac he and his men ealle lange wiðcwædon, and eac heo
sylf wiðsoc, and cwæð þæt heo hine ne nanne habban wolde, gyf hire
seo uplice arfæstnys geunnan wolde, þæt heo on mægðhade mihtigan
Drihtne mid lichomlicre heortan on þisan life sceortan on clænre
forhæfednysse cweman mihte.
 1067.24. Se kyng befealh georne hire breðer oð þæt he
cwæð ia wið, and eac he elles ne dorste, for þan þe hi on his anwald
becumene wæron.
 1067.26. Hit wearð þa swa geworden swa God foresceawode on
ær, and elles hit beon ne mihte, eallswa he sylf on his godspelle sæið
þæt furðon an spearwa on gryn ne mæg befeallan forutan his
foresceawunge.
 1067.29. Se forewitola Scyppend wiste on ær hwæt he of hyre
gedon habban wolde, for þan þe heo sceolde on þan lande Godes lof
geeacnian/ and þone kyng gerihtan of þam dweliandan pæðe and gebegean
hine to beteran wege and his leode samod, and alegcean þa unþeawas þe seo
þeod ær beeode, eallswa heo syððan dyde.
 1067.35. Se kyng hi þa underfeng, þeah hit hire unþances
wære, and him gelicade hire þeawas, and þancode Gode þe him swylce
gemæccean mihtiglice forgeaf, and wislice hine beþohte, swa he full witter
wæs, and awende hine sylfne to Gode, and ælce unsiuernysse oferhogode.
 1067.39. Be þam se apostol Paulus, ealra þeoda lareow,
cwæð, <foreign>Saluabitur uir infidelis per mulierem fidelem, sic et mulier
infidelis per uirum fidelem et reliqua</foreign>, þæt is on uran geþeode, Ful oft
se ungeleaffulla wer bið gehalgad and gehæled þurh þæt rihtwise
wif, and swa gelice þæt wif þurh geleaffulne wer.
 1067.44. Ðeos foresprecene cwen seoððan on þam lande manege
nytwyrðe dæda gefremede Gode to lofe, and eac on þa kynewisan wel
geþeh, eallswa hire gecynde wæs.
 1067.47. Of geleaffullan and æðelan cynne heo wæs
asprungon, hire fæder wæs Eadward æþeling, Eadmundes sunu kynges,
Eadmund Æþelreding, Æþelred Eadgaring, Eadgar Eadreding, and swa
forð on þæt cynecynn, and hire modorcynn gæð to Heinrice casere,
þe hæfde anwald ofer Rome.
 1067.51. And her ferde Gyða ut, Haroldes modor, and manegra godra
manna wif mid hyre, into Bradan Reolice, and þær wunode sume hwile, and
swa for þanon ofer sæ to Sancte Audomare.
 1067.54. On þisan Eastron com se kyng to Wincestre, and þa
wæron Eastra on <foreign>x Kalendas Aprilis</foreign>, and sona æfter þam com Mathild
seo hlæfdie hider to lande, and Ealdred arcebiscop hig gehalgode to cwene on
Westmynstre on Hwitan Sunnandæg.
 1067.58. Þa kyðde man þan kyninge þæt þæt folc
benorðan hæfdon heom gegaderad togædere, and woldan him ongean standan,
gif he come.
 1067.60. He for þa to Snotingaham, and worhte þær castel,
and for swa to Eoferwic, and þær worhte twegen castelas, and on Lincolna
and gehwar on þan ende, and Gospatric eorl and þa betstan men foron into
Scotlande.
 1067.64. And amang þisan com an Haroldes suna of Yrlande mid
scyphere into Afenan muðan unwær, and hergode sona ofer eall þone ende,
foron þa to Brygcstowe, and þa burh abrecan woldon, ac seo burhwaru heom he
ardlice wið feaht, and þa hi ne mihton of þære burh naht gewinnan, hi
foron þa to scypan mid þan þe hi gehergod hæfdon, and swa hi foron on
Sumersæton, and þær upp eodon, and Eadnoð stallere heom wið ge
feaht, and wearð þær ofslægen, and manege gode menn on ægðre
healfe, and þanon aweig foron þe þær to lafe wæron.
 1068.1. Her on þissum geare Willelm cyngc geaf Rodbearde eorle
þone ealdordom ofer Norðhymbraland, ac þa landes menn hine beforon innan
þære burh æt Dunholme, and hine ofslogon, and <foreign>ixc</foreign> manna mid him.
 1068.4. And sona þæræfter Eadgar æðeling com mid
eallum Norðhymbrum to Eoforwic, and þa burhmenn wið hine gryðedon.
 1068.6. And Wyllelm kyng com suðan on unwær on heom mid
geotendan here, and hi aflymde, and þa ofsloh þa þe ætfleon ne mihton,
þæt wæron fela hund manna, and þa burh forhergode, and Sancte Petres
mynster to bysmere macede, and ealle þa oðre eac forhergode and forhynde,
and se æðeling for eft ongean to Scotlande.
 1068.11. Æfter þisum coman Haroldes sunas of Yrlande to þam
middansumera mid <foreign>lxiiii</foreign> scypum into Taw muðan, and þær unwærlice up
eodon, and Breon eorl com on unwær heom togeines mid unlytlan weorode and
wið gefeaht, and ofsloh þær ealle þa betstan menn þe on þam lyðe
wæron, and þa oðre lytlan werode to scypum ætflugon, and Haroldes
sunas foron eft to Yrlande ongean.
 1068.17. Her forðferde Aldred arcebiscop on Eoferwic, and is
þær bebyrged æt his biscopstole, and he gewat on þone dæg Proti
<foreign>et</foreign> Iacinthi, and he heold þone arcestol mid mycclan weorðmynte <foreign>x</foreign> gear
buton <foreign>xv </foreign> wucan wanan.
 1068.21. Sona þæræfter coman of Denmarcon þreo Swegenes
suna kyninges, mid cc scypum and xl, and Esbeorn eorl, and Þurkyl eorl, into
Humbran/, and heom com þær togenes Eadgar cild and Waldþeof eorl, and
Mærleswegen, and Gospatric eorl mid Norðhymbrum, and ealle þa
landleoden, ridende and gangende, mid unmætan here, swiðe fægengende,
and swa ealle anrædlice to Eoferwic foron, and þone castel tobræcon and
towurpan, and unarimendlice gærsuman þærinne gewunnan, and fela hund
manna Frenciscra þær ofslogon, and fela mid heom to scypan læddan, and
ær þan þe þa scypmenn þider comon, hæfdon þa Frenciscan þa
burh forbærned, and eac þæt halie mynster Sanctus Petrus eall forhergod
and forbærned.
 1068.33. Þa se kyng þis geaxode, þa for he norðward mid
ealre his fyrde þe he gegaderian mihte, and þa scire mid ealle forhergode
and aweste, and þæt lið læig ealne winter innan Humbre, þær se
kyng heom to cuman ne mihte.
 1068.37. And se kyng wæs þone midwintres dæig on Eoferwic,
and swa ealne þone winter on þam lande, and com to Wincestre on þa ilcan
Eastron.
 1068.39. And Ægelric biscop wæs forwreged, þe wæs on
Burh, and hine man lædde to Westmynstre, and utlagode his broðor
Ægelwine biscop.
 1071.1. Her se eorl Wælþeof gryðode wið þone cyngc.
 1071.1. And þæs on lengten se kyngc let hergian ealle þa
mynstra þe on Englalande wæron.
 1071.3. And þæs geres wæs micel hunger.
 1071.3. And man hergade þæt mynster æt Burh, þæt
wæron þa menn þe se biscop Ægelric ær amansumade, for þon þe
hi namon þær eall þæt he ahte.
 1071.6. And þæs ilcan sumeres com þæt lið into Temese,
and lagon þær twa niht, and heoldon syððan to Denmar con.
 1071.7. And Baldawine eorl forðferde, and Arnulf his sunu feng to
þan rice, and Francena kyning and Wyllelm eorl sceoldon beon his geheald, ac
þær com Rodbeart, and ofsloh Arnulf his mæig, and þone eorl 
Wyllelm, and þone kyngc aflymde, and ofsloh his manna fela þusenda.
 1072.1. Her Eadwine eorl and Morkere eorl hlupon ut, and mislice
ferdon on wuda and on feldon oð þæt Eadwine wearð ofslægen fram his
agenum mannum, and Morkere mid scype gewende to Helig, and þær com
Ægelwine biscop, and Sigwarð Barn, and fela hund manna mid heom.
 1072.5. Ac þa se kyngc Wyllelm þis geahsade, þa bead he ut
scypfyrde and landfyrde, and þæt land eall utan embsette, and brygce
worhte, and scypfyrde on þa sæhealfe, and hi ealle þa eodon þan
kyninge on hand, þæt wæs Ægelwine biscop and Morkere eorl and ealle
þa þe mid heom wæron, buton Herewerde anum and ealle þa þe mid him
ætfleon mihton, and he hi ahtlice ut alædde.
 1072.11. And se kyng nam heora scypa and wæpna and manega
sceattas, and þa menn ealle he toc, and dyde of heom þæt he wolde, and
Ægelwine biscop he sende to Abbandune, and he þær forðferde.
 1073.1. Her Wyllelm kyng lædde scypferde and landfyrde to
Scotlande, and þæt land on þa sæhealfe mid scypum ymblæig, and him
sylf mid his landfyrde ferde inn ofer þæt wæð, and he þær naht
ne funde þæs þe heom þe betere wære, and Malcolm cyngc com and
gryðode wið Wyllelm cyngc, and wæs his man, and him gyslas salde, and he
syððan ham gewende mid ealre his fyrde.
 1073.7. And se biscop Ægelric forðferde, he wæs to biscoppe
gehadod to Eoferwic, ac hit wæs mid unrihte him of genumen, and geaf him
þæt biscoprice æt Dunholme, and he hit hæfde þa hwile þe he
wolde, and forlet hit syððan, and ferde to Burh to Sancte Petres mynstre,
and þær drohtnode <foreign>xii</foreign> gear.
 1073.12. Þa æfter þam þe Wyllelm gewann Englaland, he let
hine nyman of Burh, and sende hine to Westmynstre, and he þær forðferde
on <foreign>Idus Octobris</foreign>, and is þær bebyrged innan Sancte Nicolaes portice.
 1074.1. On þisan gere Willelm cyngc lædde Englisce fyrde and
Frencisce ofer sæ, and gewann þæt land Mans, and hit Englisce menn
swiðe amærdon, wingeardas hi fordydon, and burga forbærndan, and
þæt land swiðe amyrdon, and eall þæt land gebegdan þan kyninge to
handan, and hig seoððan ham gewendan.
 1075.1. On þissum gere Wyllelm cyngc for ofer sæ to
Normandige.
 1075.2. And Eadgar cild com of Fleminga lande into Scotlande on
Sancte Grimbaldes mæssedæg, and se kyngc Malcholom and his sweostor
Margareta hine underfengon mid mycclan weorðscype.
 1075.5. On þære ilcan tide sende se kyng of Francrice,
Filippus, gewrit to him, and bead him þæt he to him come, and he wolde
geofan him þone castel æt Mustræl, þæt he mihte syððan
dæghwamlice his unwinan unþancas don.
 1075.9. Hwæt þa se cyngc Malcolm and his sweoster Margareta
geafon him myccla geofa and manega gærsama and eallon his mannan, on scynnan
mid pælle betogen, and on merðerne pyleceon, and graschynnene, and hearm
ascynnene, and on pællon, and on gyldenan faton, and on seolfrenan, and hine
and ealle his scyperan mid mycclan weorðscipe of his gryðe alædde.
 1075.15. Ac on þære fare heom yfele gelamp, þa hi ut on
sæ wæron, þæt heom on becom swiðe hreoh weder, and seo wode sæ
and se stranga wind hi on þæt land awearp þæt ealle heora scypa
toburston, and hi sylfe earforðlice to lande coman, and heora gærsama
forneh eall losade, and his men eac wurdon sume gelæhtæ of Frencyscan
mannan, ac he sylf and his ferestan menn ferdon eft ongean to Scotlande, sume
hreowlice on fotan gangende, and sume earmlice ridende.
 1075.22. Ða gerædde se kyngc Malcholom him þæt he sende
to Wyllelme cynge ofer sæ, and bæde his gryðes, and he eac swa dyde,
and se cyngc him þæs getiðade, and æfter him sende.
 1075.25. And se kyngc eft Malcolm and his sweostor him and eallon
his mannan unarimede gærsama geafon, and swiðe weorðlice hine eft of
heora gryðe sendon.
 1075.28. And se scirgerefa of Eoferwic com him togeanes æt
Dunholme, and ferde ealne weig mid him, and let him findan mete and foddor
æt ælcan castelle þær hi to comon, oð þæt hig ofer sæ to
þam kynige coman.
 1075.31. And se kyngc Wyllelm mid micclan weorðscype þa hine
underfengc, and he wæs þær þa on his hirede, and toc swilce gerihta
swa he him gelagade.
 1076.1. On þissan geare Wyllelm cyngc geaf Raulfe eorle Wyllelmes
dohtor, Osbarnes sunu, and se ylca Raulf wæs Bryttisc on his modor healfe,
and Rawulf his fæder wæs Englisc, and wæs geboren on Norðfolce, and
se kyngc geaf for þi his suna þær þone eorldom, and Suðfolc eac.
 1076.5. He þa lædde þæt wif to Norðwic, þær wæs
þæt brydealo, þæt wæs manegra manna bealo.
 1076.9. Ðær wæs Rogcer eorl, and Walþeof eorl, and
biscopas, and abbodas, and ræddon þær þæt hi woldon heora
kynehlaford of his cynerice adrifan, and þis wæs þam kyninge sona to
Normandie gecyðed.
 1076.12. Rawulf eorl and Rogcer eorl wæron hofdingas æt
þisan unræde, and hi speonon heom to þa Bryttas, and sendan eac to
Denemarcon æfter scyphere, and Rogcer ferde west to his eorldome, and
gaderade his folc þan cyngce to unþearfe, he þohte, ac hit wearð heom
seolfan to mycclan hearme.
 1076.17. Rawulf eac wolde mid his eorldome forðgan, ac þa
castelmenn þe wæron on Englalande, and eac þæt land folc, heom
togenes comon, and hi ealle geletton þæt hi naht ne dydon, ac wæs
fægen þæt he to scypum æt fleah.
 1076.21. And his wif belaf æfter in þam castele, and hine swa
lange heold oð þæt man hire gryð salde, and heo þa ut ferde of
Englalande, and ealle hire menn þe hire mid woldon.
 1076.24. And se kyngc syððan com to Englalande and gefeng
Rogcer eorl his mæg, and sette on prisun.
 1076.25. And Walþeof eorl ferde ofer sæ, and wreide hine
sylfne, and bæd forgyfenysse, and bead gærsuman.
 1076.27. Ac se kyngc let lihtlice of oð þæt he com to
Englalande, and hine let syððan tacan.
 1076.28. And sona æfter þisan coman of Denemarcon twa hund
scypa, þæron on wæron heafdesmenn Cnut, Swegnes sunu cynges, and Hacon
eorl, and ne dorston nan gefeoht healdan wið Willelme cynge, ac ferdon to
Eoforwic, and bræcon Sancte Petres mynster, and tocon þærinne mycele
æhta, and foron swa aweg, ac ealle þa forferdon þe æt þam ræde
wæron, þæt wæs Hacones sunu eorles, and manege oðre mid him.
 1076.35. And Eadgyð seo hlæfdie forðferde, seo wæs
Eadwardes cynges geresta, seofon niht ær Christesmæssan on Wincestre, and
se cyngc hig let bryngan to Westmynstre mid mycclan weorðscype, and leide heo
wið Eadwarde cynge hire hlaforde.
 1076.39. Se kyngc wæs þa þone midwinter on Westmynstre,
þær mon fordemde ealle þa Bryttas þe wæron æt þam brydlope
æt Norðwic, sume hi wurdon geblende, and sume wrecen of lande, and sume
getawod to scande.
 1076.45. Þus wurdon þæs kyninges swican genyðerade.
 1077.1. On þisan geare forðferde Swegen kyngc on Denemarcon,
and Harold his sunu feng to his cynerice.
 1077.2. Her Wyllelm cyngc geaf þæt abbodrice æt Westmynstre
Fiþele abbode, and se wæs ær munuc æt Bernege.
 1077.4. And her wæs Walþeof eorl beheafdod on Wincestre on
Sancte Petronella mæssedæg, and his lic wearð gelæd to Crulande, and
he þær is bebyrged.
 1077.7. And Wyllelm cyngc for ofer sæ, and lædde fyrde to
Brytlande, and besæt þone castel æt Dol, ac þa  Bryttas hine heoldon
oð þæt se cyngc com of Francrice, and Wyllelm cyngc þa þanon for,
and þær forleas ægðer menn and hors and unarimede gærsaman.
 1078.1. Her se mona aþystrode þreom nihton ær
Candelmæssan.
 1078.2. And Ægelwig se woruldsnotra abbod on Eofeshamme
forðferde on Sancta Iuliana mæssedæg, and Waltere wæs to abbod geset
on his stede, and Hereman biscop forðferde, se wæs biscop on Bearrucscire
and on Wiltunscire and on Dorsætan.
 1078.5. And her Malcholom kyngc gewann Mælslæhtan modor and
ealle his betstan menn and ealne his gærsuman and his orf.
 1078.8. And he sylf uneaðe ætbærst.
 1078.9. And her wæs se dria sumor, and wilde fyr com on manega
scira, and forbærnde fela tuna, and eac manega burga forburnon.
 1079.1. Her Rodbert, þæs cynges sunu Willelm, hleop fram his
fæder to his eame Rotbryhte on Flandron, for þan þe his fæder ne
wolde him lætan waldan his eorldomes on Normandige þe he sylf and eac se
kyng Filippus mid his geþafunge him gegyfen hæfdon, and þa þe betst
wæron on þam lande hæfdon aðas him gesworon, and hine to hlaforde
genumen.
 1079.6. Her Rotbert feht wið his fæder, and hine on þa hand
gewundade, and his hors wearð under ofscoten, and se þe him oðer to
brohte wearð þærrihte mid anan arblaste ofscoten, þæt wæs Tokig,
Wiggodes sunu, and fela þær wurdon ofslægen, and eac gefangene, and
Robert eft gewende to Fleminga lande.
 1079.11. Ne wylle we þeh her na mare scaðe awritan þe he his
fæder ge.
 1080.1. Her werþ Anagus ofsleien fram Scotta eere and þer
werþ micel weell ofsleigen mid him.
 1080.2. Þer wes codes riþt gesochen on him for þet he wes all
forswoorn.

END_TEXT
START_TEXT

ChronE (Plummer)
B17.9.
Oxford, Bodleian Library, MS. Laud Misc. 636: Earle & Plummer 1892-9, as E.



 0.1. Brittene igland is ehta hund mila lang. & twa hund brad.
& her sind on þis iglande fif geþeode. Englisc. & Brittisc. &
Wilsc. & Scyttisc. & Pyhtisc. & Boc Leden.
 0.3. Erest weron bugend þises landes Brittes. þa coman of
Armenia. & gesætan suðewearde Bryttene ærost.
 0.5. Þa gelamp hit þæt Pyhtas coman suþan of Scithian. mid
langum scipum na manegum. & þa coman ærost on norþ Ybernian up.
& þær bædon Scottas þæt hi ðer moston wunian.
 0.8. Ac hi noldan heom lyfan. forðan hi cwædon þæt hi ne
mihton ealle ætgædere gewunian þær. & þa cwædon þa
Scottas. we eow magon þeah hwaðere ræd gelæron.
 0.11. We witan oþer egland her be easton. þer ge magon eardian
gif ge willað. & gif hwa eow wiðstent. we eow fultumiað. þæt ge
hit magon gegangan.
 0.13. Ða ferdon þa Pihtas. & geferdon þis land
norþanweard. & suþanweard hit hefdon Brittas. swa we ær cwedon.
 0.15. And þa Pyhtas heom abædon wif æt Scottum. on þa
gerad þæt hi gecuron heora kyne cinn aa on þa wif healfa. þæt hi
heoldon swa lange syððan.
 0.17. & þa gelamp hit imbe geara rina. þæt Scotta sum
dæl gewat of Ybernian on Brittene. & þes landes sum dæl geeodon.
& wes heora heratoga Reoda gehaten. from þam heo sind genemnode Dæl
Reodi.
 0.21. Sixtigum wintrum ær þam þe Crist were acenned. Gaius
Iulius Romana Kasere mid hundehtatigum scipum gesohte Brytene.
 0.23. Þer he wes ærost geswenced mid grimmum gefeohte. &
micelne dæl his heres forlædde.
 0.24. & þa he forlet his here abidan mid Scottum. & gewat
into Galwalum. & þer gegadorode six hund scipa. mid þam he gewat eft in
to Brytene.
 0.26. & þa hi ærost togedore geræsdon. þa man ofsloh
ðes Caseres gerefan. se wes Labienus gehaten.
 0.28. Ða genamon þa Walas. & adrifon sumre ea ford ealne
mid scearpum pilum greatum innan þam wetere. sy ea hatte Temese.
 0.30. Þa þæt onfundon ða Romani. þa noldon hi faron ofer
þone ford.
 0.31. Þa flugon þa Bryt Walas to þam wudufæstenum. &
se Kasere geeode wel manega hehburh mid mycelum gewinne. & eft gewat into
Galwalum.
 1.1. <foreign>ANNO</foreign> Octauianus rixade <foreign>lvi</foreign> wintra. & on þam <foreign>xlii</foreign>
geare his rices. Crist wæs acenned.
 2.1. Ða tungel witegan of eastdæle coman to þan þæt hi
Crist wurðoden.
 2.2. And þa cild on Bethleem ofslagene wæron for ehtnesse fram
Herode. & he swealt ofsticod fram him sylfum. & Archelaus his sune feng
to rice.
 11.1. Fram frymðe middaneardes oþ þis gear wæron agan <foreign>v</foreign>
þusend wintra. & <foreign>cc</foreign> wintra.
 12.1. Philippus & Herodes todældon Iudeam. <foreign>iiii</foreign> ricu to
dældon.
 16.1. Her feng Tiberius to rice.
 26.1. Her onfeng Pilatus gymene ofer þa Iudeas.
 30.1. Her wæs Crist gefullod. & Petrus & Andreas
gehwyrfede & Iacobus & Iohannes & þa <foreign>xii</foreign> apostolas.
 33.1. Hær wes Crist ahangen. fram fruman middaneardes ymb <foreign>v</foreign>
þusend wintra. & <foreign>cc</foreign> & <foreign>xxvi</foreign>.
 34.1. Her wæs sanctus Paulus gehwyrfed & sanctus Stephanus
oftorfod.
 35.1. Her se eadiga apostol Petrus geset biscopsetl on Antiochia
ceastre.
 39.1. Her onfeng Gaius to rice.
 45.1. Her se eadiga Petrus se apostol geset biscopsetl on Rome.
 46.1. Her Erodes swealt se ðe Iacobum ofsloh. anum geare ær
his agenum deaðe.
 47.1. Her Claudius Romana cining gewat mid here on Brytene. &
þæt igland geeode. & ealle Pyhtas. & Walas underþeodde Romana
rice.
 47.3. Ðis gefeoht he gefremede þam feorðan geare his rices.
 47.4. Þam geare gewearð se mycla hunger on Siria. þe wes
forewitegad on <foreign>Actibus Apostolorum</foreign> þurh Agabum þone witegan.
 47.6. Þa feng Nero to rice æfter Claudie, se æt nextan
forlet Brytene igland for his uncafscipe.
 62.1. Her Iacobus frater Domini þrowade.
 63.1. Her Marcus se godspellere forðferde.
 69.1. Her Petrus & Paulus þrowodon.
 70.1. Her Uespasianus onfeng rice.
 71.1. Her Titus Uespasianus sunu in Ierusalem ofsloh Iudea <foreign>cxi</foreign>
þusend.
 81.1. Her feng Titus to rice. se ðe sede þæt he þone
dæg forlure ðe he naht to gode on nedyde.
 84.1. Her Domitianus Tites broðor feng to rice.
 87.1. Her Iohannes se godspellere in Pathma þam iglande wrat þa
boc apocalypsin.
 100.1. Her Simon se apostol wæs ahangen. & Iohannes se
godspellere hine gereste in Effesia.
 101.1. Her Clemens papa forðferde.
 110.1. Her Ignatius biscop ðrowade.
 114.1. <foreign>Alexander hic constituit aquam benedictam fieri</foreign>.
 124.1. <foreign>Syxtus papa hic constituit ymnum decantare. Sanctus Sanctus
Sanctus in officio missæ</foreign>.
 134.1. <foreign>Telesphorus papa hic constituit ymnum angelicum cantari
GLORIA IN EXCELSIS DEO diebus festis</foreign>.
 155.1. Her Marcus Antonius. & Aurelius his broðer fengon to
rice.
 167.1. Her Eleutherius on Rome onfeng biscopdom. & þone
wurþlice <foreign>xv</foreign> winter geheold.
 167.2. To ðam Lucius Brytwalana cing sende men. & bead
fulluhtes. & he him sona sende. & heo siððan wunodon on rihtan
gelefan. oððe Dioclitianus rice.
 189.1. Her Seuerus feng to rice. & ferde mid here on Brytene.
& mid gefeohte geeode þes iglandes mycelne dæl & þa gewrohte he
weall mid turfum. & bred weall ðær on ufon. fram sæ to sæ.
Britwalum to gebeorge.
 189.4. He rixade <foreign>xvii</foreign> gear. & þa geendode on Eoferwic.
 189.5. Bassianus his sunu feng to rice. oðer his sunu wes gehaten
Geza. se forwearð.
 202.1. <foreign>Victor papa hic constituit ut Pascha die dominico
celebretur. sicut predecessor eius Eleutherius</foreign>.
 254.1. <foreign>Cornelius papa hic de catacumbas leuauit per noctem corpora
apostolorum. et posuit Pauli quidem uia Ostensi ubi decollatus est. Petri autem
iuxta locum ubi crucifixus est</foreign>.
 286.1. Her þrowade Sanctus Albanus martir.
 311.1. <foreign>Sanctus Siluester papa xxiii Huius tempore celebratur
Nicenum concilium. Arelatense quoque primum, in quo fuit Auitianus Rotomagi
archiepiscopus</foreign>.
 379.1. Her Gratianus feng to rice.
 379.1. <foreign>Hoc tempore celebratur Constantinopolitanum concilium cl
patrum aduersus Macedonum et Eunomium sub Damaso</foreign>.
 380.1. Her Maximus feng to rice.
 380.1. He wæs on Brytenlande geboren. & þanon he for in
Galwalas. & he ðær ofsloh þone kasere Gratianum. & his broðer
adraf of eðele. se wæs gehaten Ualentinianus.
 380.4. & se Ualentinianus eft gesamnode weorod & ofsloh
Maximum. & feng to rice.
 380.5. On þam tidum aras Pelaies gedwild geond middangeard.
 403.1. <foreign>Innocentius papa hic misit decretalem epistolam Uictricio
Rotomagensi archiepiscopo. Hic constituit sabbato ieiunare quia eo die Dominus
iacuit in sepulchro</foreign>.
 409.1. Her wæs tobrocen Romanaburh fram Gotum ymb <foreign>xi</foreign> hund
wintra & <foreign>x</foreign> wintra. þæs þe heo getimbred wæs.
 409.2. Siððan ofer þæt ne rixodan leng Romana cinigas on
Brytene.
 409.3. Ealles hi ðær rixodan <foreign>iiii</foreign> hundwintra. & hund
seofenti wintra. siððan Gaius Iulius þæt land erost gesohte.
 418.1. Her Romane gesamnodan ealle þa goldhord ðe on Brytene
wæron. & sume on eorðan behyddan. þæt heo nan man syððan
findon ne mihton. & sume mid heom on Gallia læddon.
 423.1. Her ðeodosius se gingra feng to rice.
 425.1. <foreign>Huius temporis ætate extitit exordium regum Francorum,
primus Faramundus</foreign>.
 430.1. Her Patricius wæs asend fram Celestine þam papan to
bodianne Scottum fulluht.
 431.1. <foreign>Hoc tempore diabolus in Creta Iudeis in specie Moysi
apparens ad terram repromissionis per mare pede sicco perducere promittit.
sicque plurimis necatis reliqui ad Cristi gratiam conuertuntur</foreign>.
 433.1. <foreign>Celestinus papa; huius tempore aggregata est Ephesina
synodus ducentorum episcoporum. cui prefuit Cirillus Alexandrinus presul
aduersus Nestorium Constantinopolitanum episcopum</foreign>.
 439.1. <foreign>Leo papa; hic sanciuit Calcedonensem sinodum</foreign>.
 443.1. Her sendon Brytwalas ofer sæ to Rome. & heom fultumes
bædon wið Peohtas. ac hi þær nefdon nænne. forþan ðe hi
feordodan wið ætlan Huna cininge.
 443.3. & þa sendon hi to Anglum. & Angelcynnes
æðelingas þes ilcan bædon.
 449.1. <foreign>Huius tempore celebratur Calcedonense concilium dc xxx
episcopcrum aduersus Euticem abbatem et Dioscorum</foreign>.
 449.3. Her Martianus & Ualentinus onfengon rice. & rixadon
<foreign>vii</foreign> winter.
 449.4. & on þeora dagum gelaðode Wyrtgeorn Angelcin hider.
& hi þa coman on þrim ceolum hider to Brytene. on þam stede Heopwines
fleot.
 449.6. Se cyning Wyrtgeorn gef heom land on suðaneastan ðissum
lande. wiððan þe hi sceoldon feohton wið Pyhtas.
 449.8. Heo þa fuhton wið Pyhtas. & heofdon sige swa hwer
swa heo comon.
 449.9. Hy ða sendon to Angle, heton sendon mara fultum. &
heton heom secgan Brytwalana nahtscipe. & þes landes cysta.
 449.11. Hy ða sona sendon hider mare weored þam oðrum to
fultume.
 449.12. Ða comon þa men of þrim megðum Germanie. Of Ald
Seaxum. of Anglum. of Iotum.
 449.13. Of Iotum comon Cantwara. & Wihtwara. þæt is seo
megð þe nu eardaþ on Wiht. & þæt cyn on West Sexum þe man nu
git hæt Iutna cynn.
 449.15. Of Eald Seaxum coman East Seaxa. & Suð Sexa. &
West Sexa.
 449.16. Of Angle comon se a syððan stod westig. betwix Iutum
& Seaxum. East Angla. Middel Angla. Mearca. & ealla Norþhymbra.
 449.18. Heora heretogan wæron twegen gebroðra. Hengest. &
Horsa. þæt wæron Wihtgilses suna.
 449.19. Wihtgils wæs Witting. Witta Wecting. Wecta Wodning. fram
þan Wodne awoc eall ure cyne cynn. & Suðanhymbra eac.
 455.1. Her Hengest & Horsa fuhton wið Wyrtgerne þam cininge
on þære stowe þe is cweden Ægeles þrep. & his broðor Horsan
man ofsloh. & æfter þonn feng to rice Hengest. & æsc his sunu.
 456.1. Her Hengest & æsc gefuhton wið Bryttas on þere
stow þe is gecweden Crecganford. & þer ofslogon <foreign>iiii</foreign> werad. &
þa Bryttas forleton þa Kentland. & mid mycclum ege flugon to
Lundenbyrig.
 465.1. Her Hengest & æsc gefuhton wið Walas neh Wippedes
fleote. & ðær ofslogon <foreign>xii</foreign> Wilsce ealdormen. & heora an þegn
wearð þær ofslegen. þam wæs nama Wipped.
 473.1. Her Hengest & æsc gefuhton wið Walas. & genamon
unarimenlicu herereaf. & þa Walas flugon þa Englan swiðe þearle.
 477.1. Her com Ælle on Brytenland. & his <foreign>iii</foreign> suna. Cymen.
& Wlencing. & Cissa. mid <foreign>iii</foreign> scipum, on ða stowe þe is genemnad
Cymenes ora. & þær ofslogon manige Walas. & sume on fleame
bedrifon. on þone wudu þe is nemned Andredes lege.
 485.1. Her Ælle gefeaht wið Walas neh Mearcredes burnan
steðe.
 488.1. Her æsc feng to rice. & wæs <foreign>xxxiiii</foreign> wintra
cining.
 490.1. <foreign>Hoc tempore beatus Mamertus, episcopus Uiennensis, solennes
letanias instituit rogationum</foreign>.
 491.1. Her Ælla & Cissa ymbsæton Andredes ceaster. &
ofslogon ealle þa ðe þærinne eardedon. ne wearð þær forþen an
Brit to lafe.
 495.1. Her coman twegen ealdormen on Brytene. Certic & Cynric
his sunu, mid <foreign>v</foreign> scipum on þone stede. þe is gehaten Certices ora. &
on þam ilcan dæge gefuhton wið Walas.
 501.1. Her com Port on Brytene. & his twegan sunan. Bieda.
& Mægla, mid <foreign>ii</foreign> scipum in þære stowe þe is gecweden Portes
muða. & sona land namon. & ofslogon ænne gungne Brytiscne man.
swiðe æðelne.
 508.1. Her Certic & Cinric ofslogon ænne Bryttiscne cining.
þam wæs nama Nazaleod. & <foreign>v</foreign> þusend wera mid him. & æfter
þan wæs þæt land genemnad Nazanleog. a oþ Certices ford.
 514.1. Her com West Seaxa in Brytene mid þrim scipum in þa
stowe ðe is gecweden Certices ora. & Stuf & Wihtgar fuhton wið
Bryttas. & hi geflemdon.
 519.1. Her Certic & Kynric onfengon West Seaxna rice. &
þi ilcan geare hi gefuhton wið Bryttas. ðer man nu nemnað Certices
ford. & siððan rixadon West Seaxna cynebarn of þam dæge.
 527.1. Her Certic & Kynric gefuhton wið Brittas. on þære
stowa ðe is gecweden Certices ford.
 528.1. <foreign>Hoc tempore Dionisius in urbe R. circulum paschalem
composuit. Tunc Priscianus profunda grammatica rimatus est</foreign>.
 530.1. Her Certic & Cynric genaman Wihtland. & ofslogon
feala manna. on Wihtgaras birig.
 534.1. Her Certic forþferde. & Cynric his sunu rixade forþ
<foreign>xxvi</foreign> wintra. & heo sealdon heora twam nefum Stufe & Wihtgare eall
Wihtland.
 538.1. Her sunen aðestrode. on <foreign>xiiii kalendæ Marcii</foreign> from
ærmorgene oþ underne.
 540.1. Her sunne aðeostrode on <foreign>xii kalendæ Iulii</foreign>. &
steorran heo ætewdon fulneh healfe tid ofer undern.
 544.1. Her Wihtgar forðferde. & hine mon bebyrigde on
Wihtgaras byrig.
 547.1. Her Ida feng to rice þanon Norðhymbra cynekyn ærost
awoc. & rixade <foreign>xii</foreign> gear. & he getimbrade Bebban burh. sy wæs
ærost mid hegge betined. & þær æfter mid wealle.
 552.1. Her Kynric feaht wið Bryttas on þære stowe þe is
genemned Searo byrig. & þa Bryttas geflemde.
 556.1. Her Kynric & Ceawling fuhton wið Bryttas æt Beran
byrig.
 560.1. Her Ceawling rice onfeng on Weast Seaxum. & Ælle feng
to Norðhymbra rice. Idan forðgefarenum. & hyra ægðer rixade <foreign>xxx</foreign>
wintra.
 565.1. Her feng Æðelbriht to Cantwara rice. & heold <foreign>liii</foreign>
wintra.
 565.2. On his dagum sende Gregorius us fulluht.
 565.3. & Columba messapreost com to Pyhtum. & hi gecyrde to
Cristes geleafan. þæt sind þone wærteres be norðum morum.
 565.4. & heora cyning him gesealde þæt egland þe man
nemnad Ii þær sindon <foreign>v</foreign> hida. ðæs þe men cweðaþ.
 565.6. Þær se Columba getymbrade mynster. & ðær he
wæs abbot <foreign>xxxii</foreign> wintra. & þær forðferde ða ða he wæs
<foreign>lxxvii</foreign> wintra.
 565.8. Ða stowe habbað nu git his erfewærdes.
 565.9. Suð Pyhtas wæron mycle ær gefullode.
 565.9. Heom bodade fulwiht Nimia biscop. se wæs on Rome
gelæred. þæs cyrice. & his mynster is æt Hwiterne. on Martines
naman gehalgod. þær he restað mid manegum halgum wærum.
 565.12. Nu sceal beon æfre on Ii abbod næs bisceop. &
þam sculon beon underþædde ealle Scotta biscopes.
 565.14. Forþam ðe Columba wæs abbod. nes bisceop.
 568.1. Her Ceawlin & Cuþa gefuhton wið Æðelbriht.
& hine on Cent geflemdon. & <foreign>ii</foreign> ældormen on Wibbanduna ofslogon.
Oslac & Cnebban.
 571.1. Her Cuþa gefeaht wið Brytwalas. æt Biedcanforda.
& feower tunas genam. Lygeanbyrig. & Æglesbyrig. & Benesingtun.
& Egonesham.
 573.3. & on þam ilcan geare he forþfor. se Cuþa wæs
Ceawlines broðor.
 577.1. Her Cvðwine & Ceawlin gefuhton wið Bryttas. & hi
<foreign>iii</foreign> ciningas ofslogon. Coinmagil. & Candidan. & Farinmagil. in
þære stowe þe is gecweden Deorham. & genamon <foreign>iii</foreign> ceastra.
Gleawcestre. & Cirenceaster. & Baþanceaster.
 583.1. Her Mauricius feng to Romana rice.
 584.1. Her Ceawlin & Cuþa gefuhton wið ða Bryttas on
þam stede ðe man nemnaþ Feþanlea. & Cuþan man ofsloh. &
Ceawlin maniga tunas genam. & unarimedlice herereaf.
 588.1. Her Ælle cining forðferde. & Æðelric rixade
æfter him fif gear.
 591.1. Her Ceolric rixade <foreign>vi</foreign> gear. <foreign>Gregorius papa hic
augmentauit in predicatione canonem: Diesque nostros in tua pace disponas</foreign>.
 592.1. Her Gregorius feng to papdome on Rome. & mycel wæl
gewearð on Brytene þes geares æt Wodnesbeorge. & Ceawlin wæs ut
adrifen.
 593.1. Her Ceawlin & Cwichelm & Crida forwurdon. &
Æðelferð feng to rice on Norðhymbrum. se wæs Æðelricing.
Æðelric Iding.
 596.1. <foreign>Hoc tempore monasterium sancti Benedicti a Longobardis
destructum est</foreign>.
 596.2. Her Gregorius papa sende to Brytene Augustinum mid wel
manegum munucum. þe Godes word Engla þeoda godspellodon.
 597.1. Her ongan Ceolwulf rixian on Weast Seaxum. & symble he
feaht & wan. oððe wið Angelcynn. oþþe wið Walas, oððe wið
Pyhtas, oððe wið Scottas.
 601.1. Her sende Gregorius papa Augustine arcebiscope pallium on
Brytene. & wel manega godcunde larewas him to fultume. & Paulinus
biscop gehwirfede Eadwine Norðhymbra cining to fulluhte.
 603.1. Her ægðan Scotta cining feaht wið Deolreda. &
wið Æðelferþe Norðhymbra kining æt Dægsan stane. & man
ofsloh mæst ælne his here. þær man ofsloh Theodbald
Æðelferðes broðor. mid eallan his weorode.
 603.4. Ne dorste siððan nan Scotta cininga lædan here on
þas þeoda.
 603.5. Hering Hussan sunu lædde þone here ðider.
 604.1. Her Augustinus gehalgode <foreign>ii</foreign> biscopas. Mellitum &
Iustum.
 604.2. Mellitum he sende to bodianne East Seaxum fulluht. þær
wæs se cing gehaten Sæberht. Ricolan sunu Æðelberhtes suster. þone
Æðelberht gesette þær to cininga.
 604.4. & Æðelberht gesealde Mellite biscopsetle on
Lundenwic.
 604.5. And Iusto he sealde Hrofesceaster. seo is <foreign>xxiiii</foreign> mila fram
Dorwitceastre.
 605.1. Her forðferde Gregorius papa.
 605.1. And her Æðelfrið lædde his ferde to Legaceastre.
& þær ofsloh unrim Walana. & swa wearþ gefild Augustinus
witegunge þe he cwað. gif Wealas nellaþ sibbe wið us. hy sculon æt
Seaxena handa forwurþan.
 605.5. Þær man sloh eac cc preosta þa comon ðider þæt
heo scoldan gebiddan for Walana here.
 605.6. Scromail wæs gehaten hyra ealdor, se ætbærst
ðanon fiftiga sum.
 607.1. Her Ceolwulf gefaht wið Suð Seaxum.
 611.1. Her Kynegils feng to rice. on Weast Seaxum. & heold
<foreign>xxxi</foreign> wintra.
 614.1. Her Kynegils & Cwichelm gefuhton on Beandune. &
ofslogon <foreign>ii</foreign> þusend Walana. & <foreign>lxv</foreign>.
 616.1. Her forðferde Æþelberht Cantware cining. se rixade
<foreign>lvi</foreign> wintra.
 616.2. & æfter him feng Eadbold to rice his sunu. se forlet
his fulluht. & lifode on heðenum þeawe. swa þæt he heafde his
feder lafe to wife.
 616.4. Ða mynte Laurentius þe ða wæs ercebiscop on
Cænt. þæt he wolde suþ ofer se. & þæt eall forlæton. ac
him com to on niht se apostol Petrus. & hine hetelice swang forþan
þæt he wolda swa þa Godes hyrde forleten. & het hine gan to þam
cininge. & him rihte geleafan bodian. & he swa dide.
 616.8. & se cining gecerde. & wearð gefullod.
 616.9. On þises cininges dagum Laurentius ercebiscop ðe wæs
on Cent æfter Augustinus forðferde. & wæs bebyrged be Augustine in
<foreign>die iiii nonarum Februarii</foreign>.
 616.12. Þa æfter him feng Mellitus to ercebiscopdome. þe
ær wæs biscop on Lundene.
 616.13. Þa wurdon Lundenware heðene. þær Mellitus ær
wæs, & þes þa ymb <foreign>v</foreign> wintra rixiendum Eadbaldum Mellitus for to
Criste.
 616.15. Þa æfter feng to þam ercebiscopdome Iustus. & he
gehalgode to Hrofeceastre Romanum þær he ær wæs biscop.
 617.1. Her wærð Æðelfrið Norðhymbra cining ofslagen
fram Reodwalde East Engla cininge. & Eadwine Ælling feng to rice. &
geyde eall Brytene buton Cantware anre. & adrefde ut þa eðelingas
Æðelfriðes suna, þæt wæs ærest. Eanfrid. Oswald. & Oswiu.
Oslac. Oswudu. Oslaf. & Offa.
 624.1. Her forðferde Mellitus ercebiscop.
 625.1. Her Iustus arcebiscop gehalgode Paulinum to biscope on <foreign>xii
kalendæ Augusti. Hic ciclus Dionisii quinque deconnouenalibus constans, hoc
est xcv annis. sumitque exordium a xxx anno Incarnationis Domini, et desinit in
dc xxvi anno. Hic ordo decennouenalis quem Græci Ennia kaið Iohannes papa
Kaderida uocat, a Sanctis patribus in Nicea Sinodo fuit constitutus, in quo
xiiii luna Paschalis omni anno sine ulla dubitatione</foreign>.
 626.1. Her com Eomer fram Cwichelme West Seaxna cininge. þohte
þæt he wolde ofstingan Eadwine cininge. ac he ofstang Lillan his ðegn.
& Forðhere. & þone cining gewundode.
 626.3. & þære ilcan nihte wes Eadwine dohter acenned. seo
wæs gehaten Eanfled.
 626.5. Þa gehet se cining Pauline þæt he wolde his dohter
gesyllan Gode. gif he wolde abiddan æt Gode. þæt he moste his feonde
afyllan. þe þone scaðan þider ær sende.
 626.7. & he þa for on West Seaxum mid fyrde. & afylde
þær <foreign>v</foreign> ciningas. & þæs folces mycel ofsloh.
 626.9. & Paulinus gefullade his dohter on Pentecosten twelfa
sum. & se cining binnan <foreign>xii</foreign> monað wæs gefullod on Eastrum mid eallum
his dugoðe. þa wæron Estran on <foreign>ii idus Aprilis</foreign>.
 626.12. Ðis wæs gedon on Eoferwic. þær he ær het
getimbrian cyrican of treowe, seo wæs gehalgod on sancte Petres naman.
 626.13. Þær se cining sealde Pauline biscopsetl. &
þær he het eft timbrian maran cyrican of stane.
 626.15. & her feng Penda to rice. & rixade <foreign>xxx</foreign> wintra.
 627.1. Her wes Eadwine cining gefullod fram Pauline. & eac
þes Paulinus bodad fulluht on Lindisse. þær gelifde ærest sum rice
man mid ealre his duguðe, se wæs gehaten Blecca.
 627.3. & in ðas tid Honorius feng to papdome æfter
Boniface þe sende Pauline hider pallium.
 627.5. & Iustus ercebiscop forðferde <foreign>iiii idus Novembris</foreign>.
& Honorius wes gehalgod fram Pauline on Lincollan. þam Honorium se papa
sende eac pallium.
 627.7. & he sende Scottum gewrit þæt hi scoldon gecerran
to rihtum Eastrum.
 628.1. Her Kynegils & Cwichelm gefuhton wið Pendan æt
Cirnceastre. & geþingodon þa.
 632.1. Her wæs Eorpwald gefullod.
 633.1. Her wearð Eadwine cining ofslagan. fram Cadwallan &
Pendan on Heðfelda on <foreign>ii idus Octobris</foreign> & he rixade <foreign>vii</foreign> gear. &
eac man sloh his sunu Osfrið mid him.
 633.3. & þa syððan foran Ceadwala & Penda &
fordydan eall Norðhymbra land.
 633.4. Þa þæt Paulinus geseah. þa genam Æðelburge
Eadwines lafe. & gewat on scipe to Cent.
 633.6. & Eadbold & Honorius him onfengon swiðe
arwurðlice. & sealdon him biscopsetle on Rofescestre. & he þær
wunode to his ende.
 634.1. Her feng to Dearnerice Osric. þone Paulinus ær
gefullode. se wæs Ælfrices sunu Ædwines federan.
 634.2. & to Bærnicum feng Æðelfriðes sunu Eanfrið.
 634.3. & eac her Birinus bodade ærest Weast Seaxum fulluht
under Cynegilse cininge. se Birinus com þider be Honorius wordum þes papan.
& he ðær wes biscop oþ his lyfes ende.
 634.6. And Oswold eac her feng to Norðanhymbran rice. & he
rixade <foreign>ix</foreign> winter. man getealde him þæt nigonðe for þan heðenscipe
þe hi drugon þe hi þet an gear rixodon betwix him & Eadwine.
 635.1. Her Kynegils wæs gefullod fram Byrine þam biscope on
Dorcaceastre. & Oswold Norðhymbra cining his onfeng.
 636.1. Her wæs Cwichelm gefullod on Dorceceastre. & þam
ilcan geare he forðferde. & Felix biscop bodade East Eanglum Cristes
gelefan.
 639.1. Her Byrinus fullode Cuðred on Dorceceastre & onfeng
hine him to sunu.
 639.3. Her Eadbald Cantwara cining forðferde. se wæs cining
<foreign>xxiiii</foreign> wintra.
 639.4. Þa feng his sunu Ercenbriht to þam rice. se towearp
ealla þa deofelgyld on his rice.
 639.5. & ærost Engliscra cininga he gesette Eastorfeasten.
þæs dohter wæs gehaten Ercongota halifemne. & wundorlic man,
þære modor wæs Sexburh Annan dohter East Engla ciningas.
 641.1. Her wæs Osuuald ofslagen Norðhymbra cining. fram Pendan
Suþhymbrum on Maserfeld on ðam dæge <foreign>Nonæ Augustis</foreign>.
 641.2. & his lic wæs bebyrged on Bearðan ege. þæs
halines & wundor wæron syððan manigfealde gecydde geond ðis
egland. & his handa sindon on Bebbanburh ungebrosnode.
 641.5. And her Cenwalh feng to Wæst Seaxena rice. & heold
<foreign>xxi</foreign> wintra. se Cenwalh het atimbrian þa cyrican on Wintanceastre. & he
wæs Kynegilsing.
 641.8. & þam ilcan geare ðe Oswald wæs ofslagen. feng
Oswiu his broðor to Norðanhymbran rice. & he rixode twa læs <foreign>xxx</foreign>
geara.
 643.1. Her forðferde Paulinus ærcebiscop on Rofesceastre <foreign>vi
idus Octobris</foreign>. se wæs biscop an læs <foreign>xx</foreign> wintra. & <foreign>ii</foreign> monðas.
& <foreign>xxi</foreign> daga.
 643.3. And her feng Oswine Edwines fedransuna sunu Osrices to
Dearnerice. & rixade <foreign>vii</foreign> winter.
 644.1. Her Cenwalh wæs adrifen of his rice fram Pendan cininge.
 645.1. Her Cenwalh wæs gefullod.
 648.1. Her Cenwalh gesealde Eadrede his mege <foreign>iii</foreign> þusenda landes
be Æscesdune.
 649.1. Her Ægelbriht of Galwalum æfter Byrine þam Romanisca
biscop onfeng Sexena biscopdomas.
 650.1. Her het Oswiu cining ofslean Oswine cining on <foreign>xiii
kalendæ Septembris</foreign>. & þæs ymbe <foreign>xii</foreign> niht forðferde Aidanus
biscop on <foreign>ii kalendæ Septembris</foreign>.
 652.1. Her Middal Engle onfengon under Pendan ealdormæn rihtne
geleafan.
 653.1. Her Anna cining werð ofslagen. & Botuulf ongan
timbrian mynster æt Icanhoe. & her forðferde Honorius ercebiscop on
<foreign>ii kalendæ Octobris</foreign>.
 654.1. Her Oswiu ofsloh Pendan on Winwidfelda. & <foreign>xxx</foreign>
cynebearna mid him. & þa wæron sume ciningas. ða wæs agan fram
fruman middangeardes fif þusend wintra. & <foreign>dccc</foreign> wintra.
 654.5. & Peada feng to Myrcena rice Pending.
 654.6. On his time þa comon togadere heo & Oswiu Oswaldes
broðor cyningas. & sprecon þæt hi wolden an mynstre areren Criste to
loue & Sancte Petre to wurðminte.
 654.8. And hi swa diden. & nama hit gauen Medeshamstede.
forþan þet ðær is an wæl þe is gehaten Medeswæl.
 654.10. & hi ongunnan þa þæt grundwalla. &
þæron wrohten. betahten hit þa an munec, SAXULF wæs gehaten.
 654.12. He wæs swyðe Godes freond. & him luuede al
þeode. & he wæs swyðe Æþelboren on weorulde & rice. he is
nu mycelne riccere mid Criste.
 654.15. Oc se kining Peada ne rixade nane hwile. forþan he wæs
beswicen þurh his agen cwen on Estrentide.
 655.1. Her Iðamar Rofeceastre biscop gehalgode <foreign>Deusdedit</foreign> to
Cantwara byrig on <foreign>vii kalendæ Aprilis</foreign>.
 656.1. Her wæs Peada ofslagan. & Wulfere Pending feng to
Myrcena rice.
 656.3. On his time wæx þet abbodrice Medeshamstede swiðe
rice. þæt his broðor hafde ongunnen.
 656.4. Þa luuede se kining hit swiðe for his broðer luuen
Peada. & for his wedbroðeres luuen Oswi. & for Saxulfes luuen þes
abbodes.
 656.6. Cweð þa þet he wolde hit wurðminten & arwurðen
be his broðre ræd æðelred & Merwala. & be his swustre red
Kyneburges & Kyneswiðes. & be se ærcebiscopes ræd se wæs
gehaten <foreign>Deusdedit</foreign>. & be al his gewiten ræd læred & lawed þe
on his kynerice wæron. & he swa dide.
 656.11. Ða seonde se kyning æfter þone abbode. þet he
æuestlice scolde to him cumon. & he swa dyde.
 656.12. Ða cwæd se kyning to þan abbode. La leof Sæxulf
ic haue geseond æfter þe for mine saule þurfe. & ic hit wile þe
wæl secgon for hwi.
 656.14. Min broðor Peada & min leoue freond Oswi ongunnen an
mynstre Criste to loue & Sancte Petre. oc min broðer is faren of þisse
liue swa swa Crist wolde. oc ic wile ðe gebidden la leoue freond þæt hii
wirce æuostlice on þere werce. & ic þe wile finden þær to gold
& siluer, land & ahte. & al þet þær to behofeð.
 656.19. Ða feorde se abbot ham & ongan to wircene, swa he
spedde swa him Crist huðe. swa þet in feuna geare wæs þæt mynstre
gare.
 656.21. Ða þa kyning heorda þæt gesecgon. þa wærð
he swiðe glæd.
 656.22. Heot seonden geond al his þeode. æfter alle his
þægne. æfter ærcebiscop. & æfter biscopes. & æfter his
eorles. & æfter alle þa þe Gode luuedon, þæt hi scoldon to him
cumene. & seotte þa dæi hwonne man scolde þæt mynstre gehalegon.
 656.27. Ða man halgode seo mynstre, þa wæs seo kyning
Wulfere þær. & his broðer æðelred. & his swustre Kyneburg
& Kynesuuith.
 656.29. & seo mynstre halgode seo ærcebiscop Deusdedit of
Cantwarbyrig. & seo biscop of Rofecæstre Ithamar. & seo biscop of
Lundone þe wæs Wina gehaten. & seo Myrcene biscop, Ieruman wæs
gehaten. & Tuda biscop.
 656.32. & þær wæs Wilfrid preost þe siððon wæs
biscop. & þær wæron ælle his ðegnas þe wæron on his
kynerice.
 656.35. Ða seo mynstre wæs gehalgod on Sancte Petres nama
& Sancte Paules & Sancte Andres þa stod seo kyning up toforen ealle
his ðægna. & cwæd luddor stefne. ðancod wurð hit þon hæge
ælmihti God þis wurðscipe þæt her is gedon.
 656.38. & ic wile wurðigen þis dæi Crist & Sancte
Peter. & ic wille þæt ge ealle getiðe mine worde.
 656.40. Ic Wulfere gife to dæi Sancte Petre & þone abbode
Saxulf & þa munecas of þe mynstre þas landes & þas wateres
& meres & fennes & weres & ealle þa landes þa þær
abuton liggeð ða of mine kynerice sindon freolice. swa ðet nan man na
haue þær nan onsting buton seo abbot & se muneces.
 656.45. Ðas is se gife: fram Medeshamstede to Norðburh, &
to ðet stede þet man cleopeð Folies. & swa æl se feon riht to
Esendic. & fra Esendic to þæt steode þe man cleopeð Feðermude.
& swa þæt rihte weie <foreign>x</foreign> mile lang to Cuggedic. & swa to
Raggewilh.
 656.48. & fra Raggewilh <foreign>v</foreign> mile to þe rihte æ þe gað
to Ælm & to Wisebece. & swa abutan <foreign>iii</foreign> mile to þrokonholt. &
fra þrokonholt riht þurh al ðe fen to Fereuorde þæt is <foreign>xx</foreign> mile
lang. & swa to Grætecros.
 656.51. & fra Grætecros þurh an scyr wæter Bradan æ
hatte. & þeonon <foreign>vi</foreign> mile to Paccelade. & swa forð þurh ælle
þa meres & feonnes þa liggen toward Huntendune porte.
 656.54. & þas meres & laces. Scælfremere &
Witlesmere & ælle þa oþre þæt þar abutan liggan mid land
& mid huses þa sindon on æsthalfe Scælfremere. & þeonen
ælle þa feonnon to Medeshamstede.
 656.57. & fra Medeshamstede al to Welmes forde. & fra
Welmes forde to Cliue. and þeonen to Æstune. & fra Æstune to
Stanford. & fra Stanford swa swa þæt wæter renneð to seo
forensprecone Norðburh.
 656.60. Ðis sindon þa landes & ða feonnes þe seo kyning
gef into Sancte Petres mynstre.
 656.62. Ða cwæð seo kyning. Hit is litel þeos gife. ac ic
wille þæt hi hit hælden swa kynelice & swa freolice. þæt
þær ne benumen of na geld na gaule. buton to þa munecan ane.
 656.64. Ðus ic wille freon þis mynstre þet hit ne be
underþed buton Rome ane. & hider ic wille þæt we secan Sancte Petre.
ealle þa þa to Rome na magen faren.
 656.68. Betwix þas worde þa geornde seo abbode þet he scolde
him tyþian þet he æt him geornde. & seo kining hit him tydde.
 656.69. Ic haue here godefrihte muneces þa wolden drohtien here
lif on ankersetle gif hi wisten hwere. oc her is an igland þæt man
cleopeð Ancarig. & wile þes geornen þæt we moten þær wircen
an mynstre Sancte Marie to loue. þet hi moten þær wunen þa ða here
lif wilen læden mid sibbe & mid reste.
 656.75. Ða andswerode seo kyning & þus cwæð. Saxulf la
leof. ne þet an þæt ðu geornest oc ealle þa þing þæt ic wat
þet ðu geornest on ure Drihtnes halfe. swa ic lufe & tyðe.
 656.77. And ic bidde þe broðer æðelred. & mine swustre
Cyneburh & Cynesuuith. for iure sawle alesednesse, þet ge beon witnesse.
& þæt geo hit write mid iure fingre.
 656.80. And ic bidde ealle þa ða æfter me cumen, beon hi
mine sunes. beon hi mine breðre, ouþer kyningas þa æfter me cumen.
þæt ure gyfe mote standen. swa swa hi willen beon delnimende on þa ece
lif. & swa swa hi wilen ætbeorstan þet ece wite.
 656.84. Swa hwa swa ure gife ouþer oðre godene manne gyfe
wansiaþ. wansie him seo heofenlice iateward on heofonrice. & swa hwa swa
hit eceð. ece him seo heofenlice iateward on heofenrice.
 656.88. Ðas sindon þa witnes þe þær wæron, & þa
þæt gewriten mid here fingre on Cristesmele. & ietten mid here tunge.
 656.89. Ðet wæs first seo kyning Wulfere þe þæt
feostnode first mid his worde & siððon mid his fingre gewrat on
Cristesmel. & þus cwæð.
 656.92. Ic Wulfere kyning mid þas kyningas & mid eorles &
mid heorotogas & mid þægnas þas gewitnesse mines gifes toforan
þone ærcebiscop Deusdedit ic hit festnia mid Cristesmel.
 656.95. And ic Oswi Norþhimbre kyning þeos mynstres freond.
& þes abbotes Saxulf hit loue. mid Cristesmel.
 656.96. And ic Sighere kyning hit tyðe mid Crystesmel.
 656.97. And ic Sibbi kyning hit write mid Cristesmel.
 656.98. And ic æðelred þes kyningas broðer þet ilce tyde
mid Cristesmel.
 656.99. And we þes kyningas swustre Cyneburh & Cynesuith we
hit louien.
 656.101. And ic Kantwarabyrig ærcebiscop Deusdedit hit tyðe.
 656.101. Siððan þa getton hit ælle þa oðre þe
þær wæron mid Cristesmel.
 656.103. Ðet wæron be nam. Ithamar biscop of Rofecestre. and
Wine biscop of Lundene. & Ieruman se wæs Myrcene biscop. & Tuda
biscop. & Wilfrid preost seo wæs siððon biscop. & Eoppa preost
þe seo kyning Wulhfere seonde to bodian Cristendome on Wiht. & Saxulf
abbot. & Immine ealdorman. & Eadberht ealdorman. & Herefrid
ældorman. & Wilberht ældorman. & Abon ældorman. Æðelbold.
Brordan. Wilberht. Ælhmund. Freðegis. þas & feola oþre þa
wæron þær kyninges þeonestmen hit geotton ealle.
 656.111. Ðes writ wæs gewriton æfter ure Drihtnes
acennednesse <foreign>dc lxiiii</foreign> þes kyningas Wulhferes seoueðende gear. þes
ærcebiscopes Deusdedit <foreign>ix</foreign> gear.
 656.113. Leidon þa Godes curs & ealre halgane curs & al
Cristene folces þe aniþing undyde þæt þær wæs gedon.
 656.115. Swa beo hit. seiþ alle. Amen.
 656.116. Þa þis þing wæs gedon. þa seonde seo kyning to
Rome to seo papa Uitalianus þe þa was. & geornde þæt he scolde
tyðian mid his writ & mid his bletsinge eal þis forsprecene þing.
 656.118. & seo papa seonde þa his writ þus cwæðend. Ic
Uitalianus papa geate þe Wulhfere cyning & Deusdedit ærcebiscop &
Saxulf abbod ealle þe þing þe ge geornon. & ic forbede þet ne
kyning. ne nan man ne haue nan onsting buton þon abbod ane. ne he ne hersumie
nan man buton þone papa on Rome & se ærcebiscop on Cantwarbyrig.
 656.124. Gif hwa þis tobrekeþ æniþing. Sancte Petre mid
his sweord him adylige.
 656.125. Gif hwa hit hælt. Sancte Petre mid heofne keie undo him
heofenrice.
 656.126. Ðus wæs seo mynstre Medeshamstede agunnen. þæt
man siððon cleopede Burh.
 656.128. Siððon com an oþre ærcebiscop to Cantwarbyrig.
seo wæs gehaten Theodorus. swiðe god man & wis. & heold his
sinoþ mid his biscopes & mid þe lerede folc.
 656.130. Þa wæs Winfrid Myrcene biscop don of his biscoprice.
& Saxulf abbod was þær gecoren to biscop. & Cuðbald munec of
þe selue mynstre wæs coren to abbot.
 656.133. Þis sinað was gehalden æfter ure Drihtnes
acennednesse seox hundred wintra. & <foreign>iii</foreign> & hund seofenti wintra.
 658.1. Her Cenwealh gefeaht æt Peonnum wiþ Walas. & heo
geflymde oð Pedredan.
 658.2. Þis wæs gefohton syððan he of East Engla com. he
wæs þær <foreign>iii</foreign> gear on wrecce sið. hæfde hine Penda adrefedne.
& rices benumene forþan þæt he his swustor forlet.
 660.1. Her Æglbriht biscop gewat fram Cenwala. & Wine heold
ðone biscopdome <foreign>iii</foreign> gear. & seo Æglbriht onfeng Persa biscopdomes on
Galwalum be Sigene.
 661.1. Her Cenwealh feaht on Eastron on Posentesbyrig. &
gehergode Wulfhere Pending of Æsces dune.
 661.2. & Cuþred Cwichelming. & Centbriht cining on anum
geare forðferdon.
 661.3. And on Wiht gehergode Wulfhere Pending. & gesealde
Wihtwarum Æðelwolde Suð Seaxena cininga. forþan Wulfhere hine onfeng
æt fulwiht.
 661.6. & Eoppa preost be Wilferðes worde & Wulfheres
cininges brohte Wihtwarum fulwiht ærost manna.
 664.1. Her sunne aðestrode on v Nonæ Mai.
 664.1. & on ðissum geare com micel mancwealm on Brytene
igland. & on þam cwealme forðferde Tuda biscop. & wæs bebyrged
on Wagele.
 664.3. & Ercenbriht Cantwara cining forðferde. & Ecgbriht
his sunu feng to þam rice.
 664.5. & Coleman mid his geferum for to his cyððe.
 664.5. & Ceadde & Wilferð wæron gehadode. & on
þam ilcan geare seo ærcebiscop Deusdedit forðferde.
 667.1. Her Oswiu & Ecbriht sendon Wigheard preost to Rome.
þæt hine man scolde halgian to ærcebiscope. ac he forðferde sona swa
he þider com.
 668.1. Her Uitalianus se papa gehadode Theodorus to arcebiscop.
& sende hine to Brytene.
 669.1. Her Egbriht cining sealde Basse preost Raculf, mynster to
tymbrianne.
 670.1. Her Oswiu forðferde Norðanhymbra cining on <foreign>xv
kalendæ Marcii</foreign> & Ecferð his sunu rixade æfter him. & Hlothere
feng to biscopdome ofer Weast Seaxum Æglbrihtes biscopes nefa. & heold
<foreign>vii</foreign> gear. & þeodorus biscop hine halgode.
 671.1. Her wæs þæt mycele fugla well.
 672.1. Her forðferde Cenwalh. & Sexburh an gear rixade his
cwen æfter him.
 673.1. Her Ægbriht Cantwara cining forðferde. & Theodorus
ærcebiscop gesomnode sinoð æt Heortforde. & Sancte Æðeldriþ
ongan þæt mynster æt Helige.
 674.1. Her feng Æscwine to rice on Weast Seaxum.
 675.1. Her Wulfhere Pending & Æscwine Cenfusing gefuhton
æt Bedan heafde.
 675.2. & þa ilcan geare Wulfhere forðferde. &
æðelred feng to rice.
 675.4. On his time þa seonde he to Rome Wilfrid biscop to þam
pape þe þa wes. Agatho he wæs gehaten. & cydde him mid writ &
mid worde. hu his breðre Peada & Wulfhere & se abbot Saxulf heafden
wroht an minstre Medeshamstede wæs gehaten. & þæt hi hit heafden
gefreod wið kyning & wið biscop of ealle þewdom. & bed him
þæt he scolde þæt geten mid his writ & mid his bletsunge.
 675.10. And seo papa seonde þa his gewrite to Englalande þus
cweðende. Ic Agatho papa of Rome grete wel seo wurðfulle æðelred
Myrcene kyning & se ærcebiscop Theodorum of Cantwarbyrig. & seo
Myrcene biscop Saxulf seo ær wæs abbot. & alle þa abbotes þa
sindon on Englalande Godes gretinge & minre bletsunge.
 675.16. Ic haue geheord seo kyninges æðelredes geornunge &
þes ærcebiscopes Theodorus. & þes biscopes Saxulfes. & þes
abbotes Cuthbaldes. & ic hit wille þæt hit on ælle wise beo. swaswa
ge hit sprecon hauen.
 675.19. And ic bebeode of Godes half & Sancte Petres. &
ealra halgan. & ealre hadode heafde. þet ne kyning ne biscop ne eorl. ne
nan man ne haue nan onsting. ne gafle ne geold ne feording ne nanes cinnes
ðeudom ne nime man of þæt abbotrice of Medeshamstede.
 675.23. Ic beode æc þæt þe scyrbiscop ne seo swa
dyrstlece þæt he ne hading ne haleging ne do on þis abbotrice buton seo
abbot hit him bidde. ne biscopwite ne sinað ne nanes kinnes þing na haue
þær nan onsting.
 675.27. & ic wille þæt seo abbot beo gehealden for legat
of Rome ofer eal þæt iglande. & hwilc abbot þe beþ þær coren
of þe munecan þæt he beo gebletsad of þan ærcebiscop of
Cantwarbyrig.
 675.30. Ic wille & tyðe þæt whilc man swa haued behaten
to faren to Rome, and he ne muge hit forðian. ouðer for untrumnisse,
ouðer for lauerdes neode. ouðer for haueleste. ouðer for hwilces cinnes
oðer neod he ne muge þær cumon. beo he of Englelande ouðer of hwilc
oðer igland beo he. cume to þæt mynstre on Medeshamstede. & haue
þæt ilce forgiuenesse of Criste & Sancte Peter. & of þonne abbot
& of þone muneca þæt he scolde hauen gif he to Rome fore.
 675.37. Nu bidde ic þe broðer Theodorus þæt þu lete
bedon geond æl Englelande þet seo sinað wurðe gegaderod. & þis
write wurðe geredd & gehealdon.
 675.40. Alswa ic beode þe Saxulf biscop þæt swa swa þu hit
geornest. þæt seo mynstre beo freo. swa ic forbeode þe & ealle þe
biscopas þe æfter ðe cumon of Criste & of ealle his halgan þæt
ge nan onsting ne hauen of þæt mynstre buton swa micel swa þone abbot
wile.
 675.44. Nu wille ic hit segge mid worde þæt hwa swa halt þis
write & þis bode. þa wurðe he efre wuniende mid God ælmihti on
heuenrice. & hwa swa hit tobreceð. þa wurðe he amansumed &
aniðrod mid Iudas & mid ealle deofle on helle buton he cume to dedbote.
AMEN.
 675.49. Ðas writ seonde seo papa Agatho & an hundred &
fif & twenti biscopes bi Wilfrid ærcebiscop of Eoferwic to Englalande.
 675.51. Þis wæs gedon æfter ure Drihtnes acennednesse <foreign>dc
lxxx</foreign> þes kininges <foreign>vi</foreign> gear æðelredes.
 675.53. Ða heot seo kining þone ærcebiscop Theodorus
þæt he scolde setton ealle gewitenemot æt þone stede þæt man
cleopeð Heatfelde.
 675.55. Ða hi wæron þær gegaderod. þa leot he rædon
þa gewrite þe seo papa þider seonde. & ealle hit getton &
fulfeostnodon.
 675.58. Ða seide se kyning, Ealle þa þing þe min broðer
Peada. & min broðer Wulfere. & mine swuster Kineburh & Kynesuith
geafon & getton Sancte Peter & þone abbot þa wile ic þæt
stande. & ic wile on min dæi hit æcon for here sawle. & for minre
sawle.
 675.62. Nu gife ic Sancte Peter todæi into his minstre
Medeshamstede þas landes. & eal þæt þær to liggeð. þet is
Bredune. Hrepingas. Cedenac. Swineshæfed. Heanbyrig. Lodeshac. Scuffanhalch.
Costesford. Stretford. Wættelleburne. Lufgeard. Æþelhuniglond.
Barþanig.
 675.66. Ðas landes ic gife Sancte Peter ealswa freolice swa ic
seolf hit ahte. & swa þæt nan min æftergengles þær nan þing
of ne nime.
 675.68. Gif hwa hit doð. þes papa curs of Rome & ealre
biscope curs he habbe. & here ealre þe her be gewitnesse. & þis ic
festnie mid Cristes tacne.
 675.70. Ic Theodorus ærcebiscop of Cantwarbyrig am witnesse of
þas gewrite of Medeshamstede. & ic festnie mid min gewrite. & ic
amansumie ealle þa þær aniþing ofbreke. & ic bletsie ealle þa
þe hit healden.
 675.73. Ic Wilfrid ærcebiscop of Æferwic ic eam witnesse of
þas gewrite. & ic gæte þæs ilce curs.
 675.75. Ic Saxulf þe wæs first abbot & nu eam biscop ic
gife hi min curs & ealle min æftergengle þe þis tobreket.
 675.77. Ic Ostriðe æðelredes cwen hit tyðe.
 675.77. Ic Adrianus legat hit iete.
 675.78. Ic Putta biscop of Rofecestre ic hit write.
 675.79. Ic Waldhere biscop of Lundene hit festnie.
 675.79. Ic Cuðbald abbot hit geate swa þet hwa swa hit breket.
ealre biscope cursunge & eal Cristene foces he hafe. Amen.
 676.1. Her Æscwine forðferde. & Hedde feng to biscopdome.
& Centwine feng to West Seaxna rice. & Æðelred Myrcena cining
oferhergode Centland.
 678.1. Her ateowede cometa se steorra on Auguste. & scan <foreign>iii</foreign>
monðas ælce morgen swilce sunne beam.
 678.2. & Wilferð biscop wæs adrifen of his biscopdome fram
Ecferðe cininge. & man gehalgode <foreign>ii</foreign> biscopas on his stal. Bosan to
Derum. & Eatan to Beornicum. & man gehalgode Lindiswarum to biscope
Eadhed. se wæs on Lindissi ærost biscopa.
 679.1. Her man ofsloh Ælfwine be Trentan þær ðær
Egferð & Æðelred gefuhton. & her forðferde sancte
Æðeldrið. & Coludes burh forbarn mid godcundum fyre.
 680.1. Her geset Theodorus ærcebiscopes sinoð on
Hæðfelda. forþan þe he wolde þone Cristes gelæfan gerihtan. &
þy geare Hild abboðessa on Streonesheale forðferde.
 681.1. Her man halgode Trumbriht biscop to Hagustaldes ea. &
Trumwine Pihtum forþan hy hyrdon þa hider.
 682.1. Her on ðissum geare Centwine geflymde Britwalas oþ
sæ.
 684.1. Her on ðissum geare sende Ecgferð here on Scottas. &
Briht his ealdorman mid. & earmlice hi Godes cyrican hyndan &
bærndon.
 685.1. Her hæt Ecgferð cining gehalgian Cuðberht to biscope.
& Theodorus archiepiscopus hine gehalgode on Eoferwic þam forman
Eastordæge to biscope to Hagustaldesham. for þam Trumbriht wæs adon of
ðam biscopdome.
 685.4. & ðy ilcan geare man ofsloh Ecgferð cining be
norðan sæ. & mycelne here mid him on <foreign>xiii kalendæ Iunii</foreign>.
 685.6. He wæs <foreign>xv</foreign> winter cining. & Aldfrið his broðor
feng æfter him to rice.
 685.7. & her ongan Ceadwala winnan æfter rice.
 685.8. & þy ilcan geare Loðere Cantwara cining forðferde.
& man gehalgode Iohannes on Augusti to biscope. & he þær wæs
oððe Wilfriþ incom.
 685.10. Syððan feng Iohannes to Ceastre biscopdome. forðan
Bosa biscop wæs forðfaren.
 685.11. Þa wæs Wilferð his preost syððan gehalgod
Ceastre to biscope. & for to his mynstre on Derawuda.
 686.1. Her Ceadwala & Mul his broðor forhergodan Cent &
Wiht.
 686.2. Þæs Cædwala gef into sancte Petres minstre
Medeshamstede Hoge. þæt is in an igland Heabureahg hatte.
 686.3. Þa wæs abbot on þære minstre Egbalth wæs
gehaten. heo wæs se þridde abbot æfter Saxulfe. þa wæs Theodorus
ærcebiscop on Cent.
 687.1. Her Mul wærð on Cent bærned. & oðre <foreign>xii</foreign> men
mid him. & þy geara Ceadwala eft forhergode Cent.
 688.1. Her for Ceadwala cining to Rome. & onfeng fulluht æt
Sergium þam papan. & he him scop Petrum to name. & he syððan ymbe
<foreign>vii</foreign> niht forðferde on <foreign>xii kalendæ Mai</foreign> under Cristes claðum. & he
wæs gebyrged innan Sancte Petres cyrican.
 688.4. & Ine feng to rice on Wæst Sæxna æfter him. se
rixade <foreign>xxvii</foreign> wintra. & syððan gewat to Rome. & þær wunode
oþ his endedæg.
 690.1. Her Theodorus ærcebiscop forðferde. he wæs <foreign>xxii</foreign>
wintra biscop & he wæs bebyrged innan Cantwarbyrig.
 692.1. Her Brihtwold wæs gecoren to ærcebiscop on <foreign>kalendæ
Iulii</foreign> he wæs ær abbot on Raculfe. ær þissan wæron Romanisce
biscopas. & syððan wæron Englisce. þa wæron <foreign>ii</foreign> ciningas on
Cent. Wihtred. & Wæbheard.
 693.1. Her wæs Brihtwald gehalgod to ærcebiscope fram Godune
Galwala biscop on <foreign>v nonæ Iulii</foreign> innan þas tyd Gifemund biscop
forðferde. & Brihtwald gehalgode Tobian on his steall. & Brihthelm
wæs of lyfe gelæd.
 694.1. Her Cantwara geðingoden wið Ine & him gesealdon
<foreign>xxx</foreign> þusenda, forðan þe hi ær Mul forbærndon. & Wihtred feng
to Cantwara rice. & heold thre & twenti wintra.
 697.1. Her Suðanhvmbre ofslogon Ostyrðe æðelredes cwen.
Ecgfriðes swuster.
 699.1. Her Pyhtas slogon Berht ealdorman.
 702.1. Her Kenred feng to Suðhvmbra rice.
 703.1. Her hædde biscop forðferde. & he heold þone
biscopdom <foreign>xxvii</foreign> wintra on Wintanceastre.
 704.1. Her æðelred Pending Mircena cining onfeng munuchade.
& þet rice heold <foreign>xxix</foreign> wintra. þa feng Kenred to.
 705.1. Her Aldfrið Norþanhymbra cining forðferde on <foreign>xix
kalendæ Ianauriis</foreign> on Driffelda. þa feng Osred his sunu to rice.
 709.1. Her Aldelm biscop forðferde. seo wæs be wæstan wudu
biscop & wæs todæled on foreweardum Danieles dagum on <foreign>ii</foreign>
biscopscyra Wæst Seaxna landes. & ær hit wæs an. oðer heold
Daniel. oðer Aldelm biscop. æfter Aldelme Forhere feng to.
 709.4. & Ceolred feng to Myrcena rice. & Cenred for to Rome
& Offa mid him. & Cenred wæs þær oð his lifes ende.
 709.7. & þi ilcan geare Wilferð biscop forðferde in
Undalum. & his lic man lædde to Ripum. he wæs biscop <foreign>xlv</foreign> wintra.
þone Ecgferð cining ær bedraf to Rome.
 710.1. Her Acca Wilferðes preost feng to þam biscopdome þe he
ær heold. & þam ilcan geare feoht Beorhtfrið ealdorman wið Pyhtas
betwix Hæfe & Cære. & Ine & Nun his mæi gefuhton wið
Gerente Weala cininge & þam ilcan geare man ofsloh Hygebald.
 714.1. Her Guðlac seo halga forðferde.
 715.1. Her Ine & Ceolred gefuhton æt Wodnesbeorge.
 716.1. Her Osred Norðanhymbra cininga wærð ofslagen be
suðan gemære. se hæfde <foreign>vii</foreign> winter æfter Ealdferþe.
 716.2. Þa feng Cenred to rice. & heold <foreign>ii</foreign> gear. & þa
Osric & heold <foreign>xi</foreign> gear.
 716.3. & eac on þam ilcan geare Ceolred Myrcena cining
forþferde. & his lic restað on Licetfelda. & æðelredes
Pendinges on Bearðan ege.
 716.6. & þa feng Æðelbald to rice on Myrcum. & heold
<foreign>xli</foreign> wintra.
 716.7. & Ecgbyrht se arwurþa wer gecyrde Ie hiwan to rihtum
Eastrum. & to Sancte Petres scære.
 718.1. Her Ingild forðferde Ines broðor. & heora swustra
wæron Cwenburh & Cuðburh. & seo Cuðburh þæt lyf æt
Winburnan ærerde. & heo wæs forgifen Norðhymbra cininge
Ealdferðe. & heo be him lifigendum gedældon.
 721.1. Her Daniel for to Rome. & þi ilcan geare me ofsloh
Cynewulf þone æþeling. & her forðferde se halga biscop Iohannes se
wæs biscop <foreign>xxxiii</foreign> geara. & <foreign>viii</foreign> monðas. & <foreign>xiii</foreign> dagas. &
his lic restað in Beorferlic.
 722.1. Her Æðelburh cwen towærp Tantun þone Ine ær
tymbrade. & Ealdbriht wrecca gewat on Suðrege. & on Suð Seaxe.
 725.1. Her Wihtred Cantwara cining forðferde on <foreign>nonæ
kalendæ Mai</foreign>. se rixade <foreign>xxxiiii</foreign> wintra. & Ine gefeaht wið
Suðseaxum. & þær ofsloh Ealdberht þone æþeling þe he ær
utflemde.
 726.1. Her Ine for to Rome. & feng Æðelheard to West
Seaxna rice his mæi. & heold <foreign>xiiii</foreign> gear.
 727.1. Her forðferde Tobias biscop in Rofecestre. & on his
stal Brihtwold ærcebiscop gehalgode Aldulf to biscope.
 729.1. Her atewoden twegen cometan. & þi ilcan geare Osric
forðferde seo wæs <foreign>xi</foreign> winter cining. & seo halga Ecgbriht in Ii. þa
feng Ceolwulf to rice. & heold <foreign>viii</foreign> gear.
 730.1. Her Oswald æðeling forðferde.
 731.1. Her Brihtwold ærcebiscop forðferde on <foreign>Idus Ianuarii</foreign>
seo wæs biscop <foreign>xxxvii</foreign> wintre. & six monðas & <foreign>xiiii</foreign> dagas.
 731.2. & þy ilcan geare man gehalgode Tatwine to
ærcebiscop. seo wæs ær in Mercum preost in Breodune. hine halgodan
Daniel Wæntanbiscop. & Ingwald Lundenbiscop. & Aldwine Licetfelda
biscop & Aldulf Rofeceastre biscop <foreign>die x Iunii mensis</foreign>.
 733.1. Her Æðelbold geeode Sumortun, & sunne aðestrode.
& Acca wæs adrifen of biscopdome.
 734.1. Her wæs se mona swilce he wære mid blode begoten.
& Tatwine forðferde ercebiscop & eac Beda. & man gehalgode
Ecgbriht to biscope.
 735.1. Her onfeng Ecgbriht biscop pallium æt Rome.
 736.1. Her Noþhelm ercebiscop onfeng pallium fram Romana
biscope.
 737.1. Her Forðhere biscop. & Fryðegiþ cwen ferdon to
Rome. & Ceolwulf cining feng to Petres scære. & sealde his rice
Edberhte his federansunu. se rixade <foreign>xxi</foreign> winter.
 737.3. & Æðelwold biscop & Acca forðferdon. &
Cynewulf man gehalgode to biscope.
 737.5. & þy ilcan geare Æðelwold hergode
Norðhymbraland.
 738.1. Her Eadbriht Eating, Eata Leodwalding, feng to Norðhymbra
rice. & heold <foreign>xxi</foreign> wintra. & his broðor wæs Ecgbriht Eating
ærcebiscop & heo restað begen on Eoferwic ceastre on anum portice.
 740.1. Her Æðelherd cining forðferde. & fæng Cuðred
his mæg to West Seaxna rice. & heold <foreign>xvi</foreign> gear. & heardlice gewann
wið Æðelbold Myrcena cining. & Eadberht wæs to ærcebiscop
gehalgod. & Dunn biscop to Rofescæstre.
 741.1. Her forbarn Eoferwic.
 743.1. Her Æðelbald Myrcena cining & Cuðred West Seaxna
cining gefuhton wið Wealas.
 744.1. Her Daniel gesæt on Wintancæstre. & Unferð feng
to biscopdome. & steorran foran swyðe scotienda. & Wilferð seo
iunga se wæs biscop on Eoferwic forðferde on <foreign>iii kalendæ Mai</foreign>. se
wæs <foreign>xxx</foreign> wintra biscop.
 745.1. Her Daniel forðferde. þa wæs <foreign>xlvi</foreign> wintra agan
syððan he onfeng biscopdome.
 746.1. Her man sloh Selred cining.
 748.1. Her wæs ofslagen Cynric West Seaxna æþeling. &
Eadbriht Cantwara cining forðferde.
 750.1. Her Cuðred Wæst Seaxna cining gefeaht wið
Æþelhun ðone eofermodigan ealdorman.
 752.1. Her Cuþred Wæst Seaxna cining gefeaht þy <foreign>xxii</foreign> geara
his rices æt Beorhforda. wið Æðelbald Myrcena cing. & hine
geflymde.
 753.1. Her Cuðred Wæst Seaxna cyning gefeaht wið Wealas.
 754.1. Her cuðred Wæst Seaxna cining forðferde. &
Cyneheard onfeng biscopdome æfter Hunferðe on Wintanceastre. &
Cantwarabyrig forbarn ðy geare. & Sigbriht his mæg feng to Wæst
Seaxna rice. & heold <foreign>i</foreign> gear.
 755.1. Her Cynewulf benam Sigebrihte his mæge his rice. &
Wæst Seaxna witan for unrihtum dædum buton Hamtunscyre. & he hafde
þa oð he ofsloh ðone ealdorman þe him lengst wunode.
 755.4. & hine þa Cynewulf on Andred adrefede. & he
þær wunode oþ þæt an swan hine ofstang æt Pryftesflodan. sæ
swan wræc ðone ealdorman Cumbran.
 755.6. & se Cynewulf oft feaht mycclum gefeahtum wið
Britwealas.
 755.7. & ymb <foreign>xvi</foreign> wintra þæs þe he rice hæfde. he
wolde adræfan ænne æðeling se wæs Cyneheard gehaten. se Cyneheard
wes þæs Sigebrihtes broðor.
 755.10. & þa acsode he þone cining lyt wyrede on wif
cyððan on Merantune. & hine þær berad. & þone bur uton
beeodon. ær hine þa men afundan þe mid þam cyninge wæron.
 755.12. & þa ongeat se cyning þæt. & he on ða duru
eode, & þa unheanlice hine werode. oð he on þone æþeling locade.
& þa utresde on hine. & hine mycclum gewundode.
 755.15. & he ealle on ðone cining feohtende wæron. oð
þet hig hine ofslægen hæfdon.
 755.16. & þa on ðæs wifes gebæron onfundon þæs
ciningas þegnas þa unstilnessa. & þa þider urnon. swa hwilc swa
ðonne gearo wearð hraðost.
 755.19. & se æðeling gehwilcan feoh. & feorh bead,
& heo nænig þicgan noldan. ac heo symle feohtende wæron. oþ hig
ealle ofslagene wæron. buton anum Brytwyliscum gisle. & se swyðe
gewundod wæs.
 755.22. Þa on morgen gehyrdon þæt þes ciniges þegnas
þe him bæfton wæron þæt se cining ofslagen wæs. þa ridon hi
þider & his ealdorman Osric. & Wiferð his þegn. & þa men
þe he him beæfton læfde ær. & þone æðeling on þære
byrig gemetton þær se cining ofslagen læg.
 755.26. & heo þa gatu heom to belocen hæfdon. & ða
ðer toeodon.
 755.27. & þa bead he heom heora agene dom feos. & landes
gif heo him þæs rices uðon. & heom cydde þæt heora maga him mid
wæron ða þe him fram noldon.
 755.30. & þa cweðon hig. þæt heom nænig mæg
leofra nære þone heora hlaford. & heo næfre his banan folgian
noldon.
 755.31. & þa budon hi heora magon þæt hi heom gesunde
fram eodon.
 755.32. & hi cwædon þæt þæt ilce heora geferum
geboden wære þe ær mid þam cininge wæron.
 755.34. Ða cwædon hi þæt þæt hi þæs ne gemundon
þonne ma þe heora geferen þe mid þam cininge wæron ofslagene.
 755.35. Hi þa ymb ða gatu feohtende wæron oð hi þær
in flugon. & þone æþeling ofslogon. & þa men ðe mid him
wæron ealle buton anum. se wæs þes ealdormannes godsunu. & he his
feorh generede. & he wæs oft gewundod.
 755.39. & se Cynewulf rixade <foreign>xxxi</foreign> wintra. & his lic
ligð on Wintanceastre. & þæs æðelingas on Axanmynster. &
heora rihtfæderan cyn gæð to Certice.
 755.42. & þy ilcan geare man ofsloh Æðelbald Myrcene
cining on Secandune. & his lic restað on Reopandune. & he rixade
<foreign>xli</foreign> wintra.
 755.44. & þa feng Beornred to rice. & litle hwile heold
& ungefealice.
 755.45. & þa ilcan geare Offa geflymde Beornred & feng to
þam rice. & heold <foreign>xxxix</foreign> wintra. & his sunu Ecgferð heold <foreign>xli</foreign>
daga. & <foreign>c</foreign> daga. se Offa wæs þincgferþing.
 757.1. Her Eadberht Norðhymbra cining feng to scære. &
Osulf his sunu feng to þam rice. & rixade <foreign>i</foreign> gear. & hine ofslogon
his hiwan on <foreign>ix kalendæ Augusti</foreign>.
 758.1. Her Cuðbriht ærcebiscop forðferde.
 759.1. Her Bregowine wæs to ærcebiscop gehalgod to sancte
Michaeles tyde. & Moll Æðelwold feng to rice on Norðhymbrum. &
rixade <foreign>vi</foreign> winter. & hit þa forlet.
 760.1. Her Æðelbriht Cantwara cining forðferde. &
Ceolwulf eac forðferde.
 761.1. Her wæs se myccla winter. & Moll Norþhymbra cining
ofsloh Oswine æt Ædwines clife. on <foreign>octauo idus Augusti</foreign>.
 762.1. Her Ianberht wæs gehadod to ærcebiscop on ðon <foreign>xl</foreign>
dæg ofer midewinter & Friðewald biscop æt Witerne forðferde on
<foreign>nonæ Mai</foreign>. se wæs gehalgod on Ceastrum on <foreign>xviii kalendæ Septembris</foreign>
þam <foreign>vi</foreign> wintra Ceolwulfes rices. & he wæs biscop <foreign>xxix</foreign> wintra; þa
man gehalgode Pyhtwine to biscop æt Ælfetee on <foreign>xvi kalendæ Augusti</foreign>
to Hwiterne.
 765.1. Her feng Alhred to Norðhymbra rice. & rixade eahta
winter.
 766.1. Her forðferde Ecgberht ærcebiscop. in Eoferwic on <foreign>xiii
kalendæ Decembris</foreign> se wæs biscop <foreign>xxxvi</foreign> wintra. & Friðeberht in
Hagustaldes ee se wæs biscop <foreign>xxxiii</foreign> wintra. & man gehalgode
Æðelberht to Eoferwic. & Ealhmund to Hagustaldes ee.
 768.1. Her forðferde Eadberht Eating on xiii kalendæ
Septembris.
 769.1. <foreign>Initium regni Karoli regis</foreign>.
 772.1. Her Mildred biscop forðferde.
 774.1. Her Norðhymbra fordrifon heora cining Alhred of Eoferwic
on Eastertid. & genamon æðelred Molles sunu heom to hlaforde. & se
rixade <foreign>iiii</foreign> gear.
 774.3. & men gesegon read Cristes mel on heofenum æfter
sunnan setlan gange.
 774.4. On þy geare gefuhton Myrce & Cantwara æt
Ottanforda.
 774.5. & wundorlice nædran wæron geseogene on Suðseaxna
lande.
 776.1. Her forðferde Pehtwine biscop on <foreign>xiii kalendæ
Octobris</foreign> se wæs biscop <foreign>xiiii</foreign> wintra.
 777.1. Her Cynewulf & Offa geflyton ymb Benesingtun. & Offa
genam þone tun.
 777.2. & þy ilcan geare man gehalgode Æðelberht to
biscope to Hwiterne in Eoferwic on <foreign>xvii kalendæ Iulii</foreign>.
 777.4. On þas kinges dæi Offa. wæs an abbot on
Medeshamstede Beonne gehaten.
 777.5. Se ilca Beonne þurh ealle þa muneke red of þere
minstre þa let he Cuðbriht ealdorman <foreign>x</foreign> bondeland at Swines heafde mid
læswe & mid mædwe. & mid eal þet ðær to læi. & swa
þæt seo Cuðbriht geaf þone abbote <foreign>L</foreign> punde þær fore. & ilca
gear anes nihtes feorme ouðer <foreign>xxx</foreign> scyllinge penega. swa eac þæt eafter
his dæi scolde seo land ongean in to þa mynstre.
 777.11. At þis gewitnesse wæs seo kining Offa. & seo
kining Egferð. & seo ærcebiscop Hygeberht. & Ceolwulf biscop.
& Inwona biscop. & Beonna abbot. & feola oþre biscopes &
abbotes. & feola oðre rice men.
 777.14. On þes ilca Offa dæi. wæs an ealdorman Brordan
wæs gehaten. he geornde at se kyning. þæt he scolde for his luuen freon
his ane mynstre Wocingas het. for þi ðet he hit wolde giuen into
Medeshamstede. & Sancte Peter. & þone abbote þe þa was. he was
Pusa gehaten;
 777.18. Seo Pusa wæs æfter Beonna. and seo kining hine luuede
swiðe. & seo kyning freode þa þæt mynstre Wocingas wið cining
& wið biscop & wið eorl. & wið ealle men. swa þæt nan
man ne hæfde þær nan onsting. buton Sancte Peter & þone abbod.
 777.22. Ðis wæs don on þe cininges tune Freoricburna hatte.
 778.1. Her Æðebald & Hearberht ofslogon <foreign>iii</foreign> heahgerefan
Ealdulf Bosing æt Cininges clife. & Cynewulf. & Ecgan æt
Helaþyrnum on <foreign>xi kalendæ Aprilis</foreign> & þa feng Alfwold to rice. &
Æðelred bedraf on lande. & he rixade <foreign>x</foreign> winter.
 778.4. <foreign>Karolus in Hispanias intrauit. Karolus Saxoniam uenit.
Karolus Pampileniam urbem destruxit, atque Cesar Augustam. exercitum suum
coniunxit, et acceptis obsidibus, subiugatis Sarracenis, per Narbonam Wasconiam
Franciam rediit</foreign>.
 779.1. Her Ealdseaxe & Francon gefuhton. & Norðhymbra
heahgerefan forbearndon Beorn ealdorman on Seletune on <foreign>ix kalendæ
Ianauriis</foreign> & Æðelberht ercebiscop forðferde in Ceastre. & on
þæs stall Eanbald wæs gehalgod. & Cynebald biscop gesæt in
Lindisfarna ee.
 780.1. Her Alchmund biscop in Hagstd ee forðferde on <foreign>vii idus
Septembris</foreign> & Tilberht man gehalgode on his steal on <foreign>vi Nonæ Octobris</foreign>
& Higbald man gehalgode to biscop æt Soccabyrig to Lindisfarna ee. and
Ælfwold cining sende man æfter pallium to Rome & Eanbald dyde to
ærcebiscop.
 782.1. Her forðferde Wærburh Ceolredes cwen & Cynewulf
biscop in Lindisfarna ee & seonod wæs at Adea.
 784.1. Her Cyneheard ofsloh Cynewulf cining & he wærð
þær ofslagen & <foreign>lxxxiiii</foreign> manna mid him. & þa onfeng Brihtic
West Seaxna cining to rice & he rixade <foreign>xvi</foreign> gear & his lic lið ær
Wærham & his rihtfæderncyn gæð to Certice.
 785.1. Her forðferde Botwine abbot in Hripum.
 785.1. & her wæs geflitfullic sinoð æt Cealchyðe.
& Ianberht ercebiscop forlet sumne dæl his biscopdomes. & fram Offan
cininge Hygebriht wes gecoren. & Ecgferð to cining gehalgode.
 785.4. & in ðas tid wæren ærendracen gesend of Rome
fram Adrianum papan to Ænglalande to niwianne þone geleafan & þa
sibbe ðe sanctus Gregorius us sende þurh þone biscop Augustinum. & hi
man mid wurðscipe underfeng.
 787.1. Her nam Breohtric cining Offan dohter Eadburge.
 787.1. & on his dagum comon ærest <foreign>iii</foreign> scipu Norðmanna of
Hereða lande.
 787.3. & þa se gerefa þærto rad. & he wolde drifan
to ðes cininges tune þy he nyste hwæt hi wæron. & hine man ofsloh
þa.
 787.5. Ðæt wæron þa erestan scipu Deniscra manna þe
Angelcynnes land gesohton.
 788.1. Her wæs sinoð gegaderod on Norðhymbralande æt
Pincan heale on <foreign>iiii nonæ Septembris</foreign> & Aldberht abbod forðferde.
<foreign>Karolus þer Alemanniam uenit ad fines Bauuarie</foreign>.
 789.1. Her Alfwold Norðanhymbra cining wæs ofslagan fram Sigan
on <foreign>ix kalendæ Octobris</foreign> & heofenlic leoht wæs gelome seogen ðær
þer he ofslagen wæs. & he wæs bebyrged on Hagustd ee. innan
þære cyrican.
 789.4. & sinoð wæs gegaderod æt Aclea. & Osred
Alchredes sunu feng to rice æfter him, se wæs his nefa.
 790.1. Her Ianbriht arcebiscop forðferde. & þy ilcan geare
wæs gecoren Æðelheard abbod to arcebiscop. & Osred Norðanhymbra
cining wæs beswicen & of rice adrefed. & Æðelred aðelwaldes
sunu eft feng to rice.
 791.1. Her wæs Baldwulf gehalgod to biscop to Hwiterne on <foreign>xvi
kalendæ Augustis</foreign> fram Eanbalde arcebiscop. & fram Æðelberhte
biscope.
 792.1. Her Offa Myrcena cining het Æðelbrihte þæt heafod
ofslean.
 792.2. & Osred þe wæs Norþanhymbra cining æfter
wræcsiðe ham cumenum gelæht wæs. and ofslagen on <foreign>xviii kalendæ
Octobris</foreign> & his lic ligð æt Tinanmuþe.
 792.4. & Æðelred cining feng to niwan wife. seo wæs
Ælfled gehaten. on <foreign>iii kalendæ Octobris</foreign>.
 793.1. Her wæron reðe forebecna cumene ofer
Norðanhymbraland. & þæt folc earmlice bregdon; þæt wæron
ormete ligræscas, & wæron geseowene fyrene dracan on þam lyfte
fleogende. þam tacnum sona fyligde mycel hunger.
 793.4. & litel æfter þam þæs ilcan geares on <foreign>vi idus
Ianuarii</foreign> earmlice heðenra manna hergung adiligode Godes cyrican. in
Lindisfarena ee. þurh reaflac. & mansleht.
 793.6. & Sicga forðferde on <foreign>viii kalendæ Marcii</foreign>.
 794.1. Her Adrianus papa & Offa cining forðferden.
 794.1. & æðelred Norðanhymbra cining wæs ofslagan
fram his agenre þeode on <foreign>xiii kalendæ Mai</foreign>.
 794.3. & Ceolwulf biscop & Eadbald biscop of þan lande
aforon.
 794.4. & Ecgferð feng to Myrcene rice. & þy ilcan geare
forðferde.
 794.5. & Eadbriht onfeng rice on Cent þam wæs oðer nama
nemned Præn.
 794.6. & Æðelheard ealdorman forðferde on <foreign>kalendæ
Augustii</foreign>.
 794.7. & þa hæðenan on Norðhymbrum hergodon. &
Ecgferðes mynster æt Donemuþe berefodon.
 794.8. & þær heora heretogena sum ofslægen wearð.
& eac heora scipu sume þurh oferweder wurdon tobrocene. & heora feala
þær adruncon. & sume cuce to þam stæðe comon. & þa man
sona ofsloh æt ðære ea muðan.
 795.1. Her wæs seo mona aðistrod betwux hancred. & dagunge
on <foreign>v kalendæ Aprilis</foreign> & Eardwulf feng to Norþanhymbran cinedome on
<foreign>ii idus Mai</foreign> & he wæs syððan gebletsod. & to his cinestole
ahofen on <foreign>vii kalendæ Iunii</foreign> on Eoferwic fram Eanbalde arcebiscop. &
Æðelberhte. & Higbalde. & Badewulfe.
 796.1. Her forðferde Offa Myrcena cining on <foreign>iiii idus Augusti</foreign>.
se rixode <foreign>xl</foreign> wintra. & Eanbald arcebiscop on <foreign>iiii idus Augustii</foreign>
þæs ilcan geares. & his lic ligð on Eoferwic.
 796.3. & þes ilcan geares forðferde Ceolwulf biscop. &
man gehalgode oþerne Eanbald on þæs oðres stal on <foreign>xix kalendæ
Septembris</foreign>.
 796.6. & þy ilcan geare Ceolwulf Myrcena cining oferhergode
Cantware & Merscware. & gefengon Præn heora cining. &
gebundenne/ hine læddon on Myrce.
 797.1. Her Romane Leone þam papan his tungan forcurfan. & his
eagan ut astungon. and hine of his setle aflymdon. & þa sona eft Gode
gefultumiendum he mihte geseon & sprecan & eft wæs papa swa he ær
wæs.
 797.4. & Eanbald onfeng pallium on <foreign>vi idus Septembris</foreign> &
Æðelberht biscop forðferde on <foreign>xvii kalendæ Nouembris</foreign> &
Heardred man gehalgode on his steal to biscop. on <foreign>iii kalendæ Novembris</foreign>.
 798.1. Her wæs mycel gefeoht on Norðhymbralande on lengtene on
<foreign>iiii nonæ Aprilis</foreign> æt Hweallæge. & þær man ofsloh Alric
Heardberhtes sunu. & oðre mænige mid him.
 799.1. Her æðelred arcebiscop & Cynebriht Wæst Sæxna
biscop foran to Roma.
 800.1. Her wæs se mona aðistrad on ðære oðre tid on
niht on <foreign>xvii kalendæ Februarii</foreign>.
 800.2. & Brihtric cining forðferde. & Worræaldorman.
& Ecgberht feng to Wæst Seaxna rice.
 800.3. & þy ilcan dæg rad Æþælmund ealdorman of
Hwiccum ofer æt Cynemæres forda. þa gemette hine Weohstan ealdorman mid
Wilsætum. & þær wærð mycel gefeoht. & þær begen
ofslagene wæron. þe ealdormen. & Wilsæte namon sige.
 800.7. <foreign>Karolus rex imperator factus est, et a Romanis appellatus
Augustus; qui illos qui Leonem papam dehonestauerant morte damnauit, sed
precibus papæ morte indulta exilio retrusit. Ipse enim papa Leo imperatorem
eum sacrauerat</foreign>.
 802.1. Her aðeostrade se mona on dagunge on <foreign>xiii kalendæ
Ianuarii</foreign> & Beornmod wæs gehalgod to biscop to Rofeceastre þy ilcan
geare.
 803.1. Her forðferde Higbald Lindisfarna biscop on <foreign>viii
kalendæ Iulii</foreign> & man gehalgode on his steal Ecgberht on <foreign>iii idus
Iunii</foreign>. & Æðelherd arcebiscop forðferde on Cent. & Wulfred
wæs/ to arcebiscop gehalgod.
 804.1. Her Wulfred arcebiscop onfeng pallium.
 805.1. Her Cuðred cining forðferde on Cantwarum. & Ceolburh
abbode. & Heardberht.
 806.1. Her se mona aðistrode on <foreign>kalendæ Septembris</foreign> &
Eardwulf Norðanhymbra cining wæs of his rice adrifen. & Eanberht
Hagusteald biscop forðferde.
 810.1. <foreign>Karolus cum Niceforo imperatore Constantinopolis pacem
fecit</foreign>.
 812.1. Her Karl cining forðferde. & he rixade <foreign>xlv</foreign> wintra.
& Wulfred arcebiscop & Wigbriht Wæst Sæxna biscop foran to Rome.
<foreign>Cireneius Karolo imperatori legatos suos cum pace mittit. Karolus imperator
obiit</foreign>.
 813.1. Her Wulfred arcebiscop mid bletsunge þæs papan Leon
hwearf eft to his agenum biscopdome. & þy geare gehergode Ecgberht cining
on West Walas fram easteweardum oð westewearde.
 814.1. Her Leo se æðela papa & se halga forðferde. &
æfter him Stephanus feng to rice.
 815.1. Her Staphanus papa forðferde. & æfter him wæs
Paschalis to papan gehalgod. & þy ilcan geare forbarn Angelcynnes scolu.
 819.1. Her Cenwulf Myrcena cining forðferde. & Ceolwulf feng
to rice. & Eadberht ealdorman forðferde.
 821.1. Her wærð Ceolwulf his rices bescered.
 822.1. Her twægen aldormen wurdon ofslagene Burhhelm & Muca.
& sinoð wæs æt Clofesho.
 823.1. Her wæs Weala gefeoht. & Defena æt Gafelforda.
 823.1. & þy ilcan geare gefeaht Ecgberht West Seaxna cining.
& Beornulf Myrcena cining æt Ellandune. & Ecgberht sige nam. &
þær wæs mycel wæl geslægen.
 823.4. Þa sende he Æðelwulf his sunu of þære ferde.
& Ealhstan his biscop & Wulfheard his ealdorman to Cent mycele
wærede. & hi Baldred þone cining norð ofer Temese adrifen. &
Cantwara him to cyrdon. & Suðrig. & Suðseaxe. & Eastseaxe. þy
hi fram his magum ær mid unrihte anydde wæron.
 823.9. & þy ilcan geare East Engla cining. & seo þeod
gesohte Ecgbriht cining him to friðe. & to mundburan for Myrcena ege.
 823.10. & þi ilcan geare slogon East Engle Beornulf Myrcena
cining.
 825.1. Her Ludecan Myrcena cining. & his <foreign>v</foreign> ealdormen man
ofsloh mid him. & Wiglaf feng to rice.
 827.1. Her se mona aðistrode on middeswintres messaniht.
 827.2. & þy geare geeode Ecgbriht cining Myrcena rice. &
eal þæt besuðan Humbre wæs.
 827.3. & he wæs se eahtoða cining se þe Brytenwealda
wæs. & ærest wæs Ælle Suðseaxna cining se þus mycel
hæfde. oþær wæs Ceawlin West Seaxna cining. þridde Æþelbriht
Cantwara cining. feorðe Redwald East Engla cining. fifta Ædwine
Norþanhymbra cining. sixta wæs Oswald þe æfter him rixade. seofaðe
wæs Oswiu Oswaldes broþor. eahtoða wæs Ecgbriht West Seaxna cining.
 827.9. & se Ecgbriht lædde fyrde to Dore wið
Norþanhumbra. & hi him þær eadmedo budon. & þwærnessa.
& hi mid þan to hwurfon.
 828.1. Her Wiglaf eft onfeng Myrcena rice. & Æðelbald
biscop forðferde. & þy ilcan geare Ecgbriht cining lædde fyrde on
Norð Wealas. & he heom ealle to eadmodere hyrsumnesse gedyde.
 829.1. Her Wulfred ærcebiscop forðferde.
 830.1. Her Ceolnoþ wæs to biscop gecoren & gehadod. &
Feolagild abbot forðferde.
 831.1. Her Ceolnod ærcebiscop onfeng pallium.
 832.1. Her hæðene men oferhergodon Sceapege.
 833.1. Her Ecgbriht cining gefeaht wið <foreign>xxv</foreign> sciphlæsta æt
Carrum. & þær wærhð mycel wæl geslagen. & þa Deniscan
ahton wælstowe geweald. & Hereferð & Wigferð <foreign>ii</foreign> biscop
forðferdon. & Duda & Osmod <foreign>ii</foreign> ealdormen forðferdon.
 835.1. Her com micel sciphere on Wæst Wealas. & hi to anum
gecyrdon. & wið Ecgbriht Wæst Seaxna cining winnende wæron.
 835.3. Þa fyrdode him togeanes. & wið him feaht æt
Hengestesdune. & þær ægðer aflymde ge þa Wealas ge þa
Deniscan.
 836.1. Her Ecgbriht cining forðferde. & hine ær hæfde
Offa Myrcena cining. & Byrhtric Wæst Sæxna cining aflymde <foreign>iii</foreign> gear
of Angelcynnes lande on Francland ær he cining wære.
 836.4. & se Ecgbriht rixade <foreign>xxxvii</foreign> winter. & <foreign>vii</foreign>
monðas. & feng Æþelwulf his sunu to West Seaxna rice. and
Æðelstan his oðer sunu feng to Cantwara rice. & to Suðrigan. &
to Suðseaxna rice.
 837.1. Her Wulfheard ealdorman gefeaht æt Hamtune wið <foreign>xxxiii</foreign>
sciphlesta. & þær mycel wæl gesloh. & sige nam. & þy
geare forðferde Wulfheard.
 837.3. & Æþelhelm ealdorman gefeaht wið þa Deniscan on
Port mid Dorsætum. & se ealdorman wærð ofslægen. & þa
Deniscan ahton wælstowe geweald.
 839.1. Her wæs mycel wælsleht on Lundene. & on Cantwic
& on Rofescæstre.
 840.1. Her Ædelwulf cining gefeaht æt Carrum wið <foreign>xxxv</foreign>
sciphlesta. & þa Deniscan ahton wælstowe geweald.
 845.1. Her Earnulf dux mid Sumorsæton. & Ealchstan biscop.
& Osric dux mid Dorsæton gefuhton æt Pedredanmuþan wið Deniscne
here. & þær mycel wæl geslogon, & sige namon.
 851.1. Her Ceorl ealdorman gefeaht wið heðene men mid
Defenescire æt Wicgeanbeorge. & þær mycel wæl geslogon. &
sige namon.
 851.3. & hæðene men on Tenet ofer winter gesæton.
 851.4. & þy ilcan geare com feorþe healfhund scipa on
Temesemuþan. & bræcon Cantwareburh. & geflymdon Brihtwulf Myrcena
cining mid his fyrde. & foran þa suð ofer Temese on Suðrige. &
him gefeaht wið Æðelwulf cining. & Æðelbald his sunu æt
Aclea mid Wæst Sæxna fyrde.
 851.8. & þær þæt mæste wæl geslogon on
hæðene here þe we æfre gesecgan herdon. & þær sige namon.
 851.10. And þy ilcan geare Æðelstan cining. and Ealhere dux
gefuhton on scipum. & mycelne here ofslogon æt Sandwic. & <foreign>ix</foreign> scipu
gefengon & þa oðre geflymdon.
 852.1. Her on þis tima leot Ceolred abbod of Medeshamstede &
þa munecas Wulfrede to hande þet land of Sempigaham, to þæt forewearde
þæt æfter his dæi scolde þæt land into þe minstre. &
Wulfred scolde gifen þæt land of Sliowaforda into Medeshamstede.
 852.5. & he scolde gife ilca gear into þe minstre sixtiga
foðra wuda. & twælf foður græfan. & sex foður gearda. &
twa tunnan fulle hlutres aloð. & twa slægnæt. & sex hund
hlafes. & ten mittan Wælsces aloð. & ilca gear an hors &
þrittiga scillinga. & ane næht gefeormige.
 852.9. Her wæs wið se cining Burhred. & Ceolred
ærcebiscop. and Tunberht biscop. & Cenred biscop. & Alhhun biscop.
& Berhtred biscop. & Wihtred abbod. & Werhtherd abbod.
Æðelheard ealdorman. Hunberht ealdorman. & feola oðre.
 852.13. Her Burhred Myrcene cyning underðeodde him Norð Wealas
mid Æþelwulfes cininge fultume.
 852.14. & þy ilcan geare Ealhhere mid Cantwarum. & Huda
mid Suðrigum gefuhton on Tenet wið hæðene here. & þær
wæron feala ofslægene. & adruncen on ægðre hand. & þa
ealdormen bege dæde.
 852.17. & Burhred Myrcene cining feng to Æðelwulfes dohtor
West Seaxna cininges.
 855.1. Her hæþene men ærest on Sceapege ofer winter
sæton.
 855.2. & þy ilcan geare gebocade Æðelwulf cining
teoðan dæl his landes ofer eal his rice Gode to lofe. & him selfum
ecre hæle.
 855.4. And þy ilcan geare ferde to Rome mid mycclum wurðscipe.
& þær wunade <foreign>xii</foreign> monað. & he feng to Karles dohter Francna
cining þa he hamweard wæs. & gesund ham com.
 855.6. & þæs ymbe <foreign>ii</foreign> gear forðferde. & his lic
lið on Wintanceastre. & he rixade <foreign>ix</foreign> gear.
 855.8. He wæs Ecgbrihting. & þa fengon his <foreign>ii</foreign> sunu to
rice. Æðelbald to West Seaxna rice. and to Suðrigean. & he rixade
<foreign>v</foreign> gear.
 860.1. Her Æðelbald cining forðferde. & his lic lið
æt Scireburnan. & feng Æðelbriht to eallum þam rice his
broðor.
 860.2. & on his dæge com mycel sciphere up. & abræcon
Wintanceastre. & wið þone here fuhton Osric ealdorman mid Hamtunescire.
& Æðelwulf ealdorman mid Barrucscire, & þone here geflymdon.
& wælstowe geweald ahton.
 860.6. & se Æðelbriht rixade <foreign>v</foreign> gear. & his lic lið
æt Scirburnan.
 865.1. Her sæt se hæðene here on Tenet, & genam frið
wið Cantwarum. & Cantware heom feoh beheton wið ðam friðe. & on
þam feohbehate se here hine on niht up bestæl. & oferhergode ealle
Cent eastewarde.
 866.1. Her feng Æðelred Æðelbrihtes broðor to West
Seaxna rice. And þy ilcan geare com mycel hæðen here on Angelcynnes
land. & wintersetle namon æt East Englum. & þær gehorsade
wurdon. & hi heom wið frið genamon.
 867.1. Her for se here of East Englum ofer Hymbre muðan. to
Eoferwicceastre on Norðanhumbre.
 867.2. & þær wæs mycel unðwærnesse ðere þeode
betwux heom sylfum. & hi hæfdon heora cining aworpene Osbriht. &
ungecynde cining underfengon Ællan.
 867.5. & hi late on geare to þam gecyrdon. þæt hi wið
þone here winnende wæron. & hi ðeah myccle fyrd gegadorodan. &
þone here sohton æt Eoferwicceastre.
 867.7. & þa ceastre bræcon. & hi sume inne wurdon.
& þær wæs ungemet wæl geslægen Norðanhymbra, sume binnan,
sume butan. & þa ciningas bægen ofslægene. & seo lafe wið
þone here fryð nam.
 867.11. & þy ilcan geare gefor Ealhstan biscop. & he
hæfde þæt biscoprice æt Scireburnan <foreign>L</foreign> winter. & his lic lið
þær on tune.
 868.1. Her for se ilca here innan Myrce to Snotingham &
þær wintersetle namon.
 868.2. And Burhcred Myrcena cining and his witan bædon
æðelred West Seaxna cining & ælfred his broðor þet hi him
fultumedon. þæt hi wið þone here gefuhton.
 868.4. & þa færdon hi mid Wæst Sæxa fyrde in on
Myrcene oþ Snotingaham. & þone here metton þær on þam geweorce.
& hine inne besetton. & þær nan hefilic gefeaht ne wearð. &
Myrce frið namon wið þone here.
 869.1. Her for se here eft to Eoferwicceastre. & þær
sæt an gear.
 870.1. Her for se here ofer Myrce innon East Ængle. &
wintersetle naman æt ðeodforda.
 870.2. & on þam geare sancte Ædmund cining him wið
gefeaht. & þa Deniscan sige naman. & þone cining ofslogon. &
þæt land eall geeodon. & fordiden ealle þa mynstre þa hi to
comen.
 870.5. On þa ilcan tima þa comon hi to Medeshamstede, beorndon
& bræcon. slogon abbot & munecas. & eall þæt hi þær
fundon. macedon hit þa þæt ær wæs fulrice. þa hit wearð to
nanþing.
 870.8. & þy geare gefor Ceolnoþ arcebiscop.
 871.1. Her rad se here to Readingum on Westseaxe. & þes ymb
<foreign>iii</foreign> niht ridon twegen eorlas up. þa gemette Æðelwulf ealdorman hie on
Englafelda. & heom þær wið gefeaht & sige nam. & wearð
þær se oþer ofslægen. þæs nama wæs Sidrac.
 871.5. Ða ymb <foreign>iiii</foreign> niht æðelred cining. & ælfred
his broðor þær mycle fyrd to Rædingum gelæddon. & wið þone
here gefuhton.
 871.7. & þær wæs mycel wæl geslægen on
gehwaðere hand. & Æðelwulf ealdorman wearð ofslægen. & þa
Deniscan ahton wælstowe geweald.
 871.9. And ymb <foreign>iiii</foreign> niht gefeaht Æðered cining. &
Ælfred his broðor wið ealne ðone here on Æscesdune.
 871.11. & hi wæron on twam gefylcum. on oðrum wes Basecg
& Halfdene ða hæðene ciningas. & on oðrum wæron þa
eorlas.
 871.13. & þa feaht se cining Æðered wið ðara cininga
getruman. & þær wearð se cining Bagsecg ofslægen. & Ælfred
his broðor wið þara eorla getruman, & þær wearð Sidrac eorl
ofslægen se ealda. & Sidrac se geonga, & Osbearn eorl. &
Fræna eorl. & Harold eorl.
 871.17. & þa hergas begen geflymde. & feala þusenda
ofslagenra. & onfeohtende wæron oð niht.
 871.18. & ðæs ymb <foreign>xiiii</foreign> niht gefeaht Æðered cining.
& Ælfred his broðor wið þone here æt Basingum. & þar þa
Deniscan sige genamon.
 871.21. & þæs ymb twægen monðas gefeaht Æðered
& Ælfred his broðor wið þone here æt Mæredune. & hi
wæron on twam gefylcum. & hi butu geflymdon. & lange on dæg sige
ahton.
 871.24. & þar wearð mycel wælsliht on hwæðre hand.
& þa Dæniscan ahton wealstowe geweald. & þær wearð
Hæhmund biscop ofslagen & feala godra manna.
 871.26. & æfter þisum gefeohte com mycel sumerlida to
Readingum. & þæs æfter Eastron gefor Æðered cining. & he
rixade <foreign>v</foreign> gear. & his lic lið æt Winburnan mynster.
 871.30. Ða feng Ælfred Æðelwulfing his broðor to West
Seaxna rice.
 871.31. & þæs ymb <foreign>i</foreign> monað gefeaht ælfred cining
wið ealne þone here litle werede æt Wiltune. & hine lange on dæg
geflymde. & þa Deniscan ahton wælstowe geweald.
 871.33. & þes geares wurdon <foreign>ix</foreign> folc gefeoht gefohten wið
þone here on þam cinerice besuðan Temese. butan þam þe him ælfred
þes cinges broðer. & ealdormen. & ciningas þægnas oft rada on
riden þe man na ne rimde, & þæs geares wæron ofslagene <foreign>ix</foreign>
eorlas. & an cyning.
 871.38. & þy geare namon West Seaxa frið wið þone
here.
 872.1. Her for se here to Lundenbyrig fram Redingum. & þær
nam wintersetle. & þa naman Myrce frið wið þone here.
 873.1. Her nam se here wintersetle. æt Turcesige.
 874.1. Her for se here of Lindesse to Hreopedune. & þær
wintersetle nam. & þone cining Burgred ofer sæ adrefdon ymb <foreign>xxii</foreign>
wintra þæs þe he rice hæfde. & þet land eall geeodan.
 874.4. & he for to Rome & þær sæt. & his lic
lið on sancta Marian cyrican on Angelcynnes scole.
 874.5. & þy ilcan geare hi sealdon Ceolwulfe anum unwisum
cynges þegne Myrcena rice to healdenne.
 874.6. & he him aðas swor & gislas sealde. þet hit him
georo wære swa hwilce dæge swa hi hit habban woldon. & he geare
wære mid him sylfum. & mid eallum þam þe him gelæstan wolden to
þæs heres þærfe.
 875.1. Her for se here fram Hreopedune. & Healfdene for mid
sumum þam here on Norðanhymbre. & nam wintersetle be Tinan þære
ea.
 875.3. & se here þet land geeode. & oft gehergode on
Pehtas. & on Strætlæd Wealas.
 875.4. & for Godrum. & Oscytel. & Anwend. þa þry
ciningas of Hreopedune to Grantan brycge. myd mycclum here. & sæton
þær an gear.
 875.6. & þy sumera for ælfred cyning ut on sæ mid
sciphere. & gefeaht wið <foreign>vii</foreign> scip hlesta. & heora an gefeng. &
þa oðre geflymde.
 876.1. Her hine bestæl se here into Wærham West Seaxna
fyrde.
 876.2. & siððan wið þone here se cyning frið nam.
& him þa gislas sealdon þe on þam here weorþuste wæron to þam
cyninge. & him þa aðas sworon on þam halgan beage, þe hi ær
nanre þeode don noldon þet hi hredlice of his rice foron.
 876.6. & hi þa under þam hi nihtes bestælon þære
fyrde se gehorsade here into Exanceastre.
 876.7. & þy geare Healfdene Norðanhymbraland gedælde.
& hergende weron. & heora tiligende wæron.
 876.9. <foreign>Rollo cum suis Normaniam penetrauit et regnauit annis
liii</foreign>.
 877.1. Her com se here to Exanceastre fram Werham.
 877.1. & se sciphere seglode west ymbutan. & þa gemette
hi mycel yst on sæ. & þear forwearð <foreign>cxx</foreign> scipa æt Swanawic.
 877.3. & se cing ælfred æfter þam gehorsedum here mid
fyrde rad oð Exanceastre. & hi hindan ofridan ne mihte ær hi on þam
feastene wæron þær him man to ne mihte.
 877.6. & hi him þar foregislas sealdon swa feala swa he
habban wolde. & mycele aðas sworon. & þa godne frið heoldan.
 877.8. & þa on herfeste gefor se here on Myrcenaland. &
hit gedældon sum. and sum Ceolwulfe sealdon.
 878.1. Her hine bestæl se here on midne winter ofer twelftan
niht to Cippanhamme. & geridan West Seaxna land & gesetton. & mycel
þæs folces ofer sæ adræfdon. & þæs oðres þone mæstan
dæl hi geridon butan þam cynge Ælfrede litle werede unyðelice
æfter wudum for. & on morfestenum.
 878.5. & þes ilcan wintra wæs Iweres broðor &
Healfdenes on West Sexum on Defenanscire. & hine mon þær sloh. &
<foreign>dccc</foreign> manna mid him. & <foreign>xl</foreign> manna his heres. & þar wæs se
guðfana genumen þe hi ræfen heton.
 878.9. & þæs on Eastron wrohte ælfred cyning lytle
werede geweorc æt æðelinga ige. & of þam geweorce wæs winnende
wið þone here. & Sumersætena se del þe þær nehst wæs.
 878.12. Þa on ðere seofeðan wucan ofer Eastron he gerad to
Ecgbrihtes stane be easton Wealwudu. & him comon þær ongean
Sumorsæte ealle. & Willsæte. & Hamtunscyr se dæl þe hire
beheonan sæ wæs. & his gefægene wæron.
 878.16. & he for ymb ane niht of þam wicum to Æglea. &
þæs ymb ane niht to eðandune. & þær gefeaht wið ealne here
& hine geflymde. & him æfter rad oð þet geweorc. & þær
sæt <foreign>xiiii</foreign> niht.
 878.19. & þa sealde se here him gislas. and mycele aðas.
þet hi of his rice woldon. & him eac geheton þet heora cyng fulwihte
onfon wolde. & hi þæt gelæston.
 878.21. & þæs ymb <foreign>iii</foreign> wucan com se cyng Godrum.
þrittigum sum. þara manna þe in þam here weorðuste wæron æt
Alre. & þæt is wið æðelinga ige.
 878.24. & his se cyng onfeng þær æt fulwihte. & his
crismlysing wæs æt Wedmor. & he wes <foreign>xii</foreign> niht mid þam cynge. &
he hine mycclum & his geferan mid feo weorðode.
 879.1. Her for se here to Cirenceastre of Cippanhamme. & sæt
þær an winter. þy geare gegaderodon an hloð wicinga. & gesæt
æt Fullanhamme be Temese. & þy ilcan geare aþystrode seo sunne an
tid dæges.
 880.1. Her for se here of Cirenceastre on East Engle. &
gesæt þæt land & gedælde. & þy ilcan geare for se here
ofer sæ þe on Fullanhamme sæt on Frangland to Gent. & sæt
þær an gear.
 881.1. Her for se here ufor on Frangland. & þa Francan him
wið gefuhton. & þær þa warð se here horsad æfter þam
gefeohte.
 882.1. Her for se here up andlang Mæse ofor on Frangland &
þær sæt an gear.
 882.2. & þy ilcan geare for ælfred cyng mid scipum ut on
sæ. & gefeaht wið <foreign>iiii</foreign> sciphlæstas Deniscra manna. & þara
scipa twa genamon. & þa men ofslogon. & twa him on hand eodon. &
þa men wæron myclum ofslagene & forwundode ær hi on hand eodan.
 883.1. Her for se here up on Scald to Cundoð. & þær
sæt an gear.
 883.2. & Marinus papa sende þa <foreign>lignum domini</foreign> Ælfrede
cynge.
 883.2. & þy ilcan geare lædde Sighelm. & Æðelstan
þa ælmessan to Rome þe Ælfred cing gehet þider. & eac on Indea
to sancte Thome. & to sancte Bartholomee. þa hi sæton wið þone
here æt Lundene.
 883.5. & hi þær Godes þances swyðe bentigðe wæron
æfter þam gehatum.
 884.1. Her for se here up on Sunnan to Embenum. & þær
sæt an gear.
 885.1. Her todælde se forsprecena here on twa. oðer east.
oðer dæl to Hrofeceastre. & ymbsæton þa ceastre. & wrohton
oðer fæsten ymb hi sylfe.
 885.3. & hi þeah þa ceastre aweredan oððet ælfred
cyng com uton mid fyrde.
 885.4. Þa eode se here to heora scipum. & forleton þet
geweorc. & wurdon þær behorsade. & sona þy ilcan sumera eft ofer
se gewiton.
 885.6. Ðy ilcan geare sænde ælfred cyng sciphere of Cænt
on East Engle. sona swa hi comon on Sturemuðan þa gemætton hi <foreign>xvi</foreign>
scipa wicinga. & wið ða gefuhton. & þa scipa ealle geræhton.
& þa men ofslogen.
 885.10. Þa hi þa hamweard wæron mid þære herehuðe.
þa gemetton hi mycelne sciphere wicinga. & wið þa gefuhton þy ilcan
dæge. & þa Deniscan ahton sige.
 885.12. & þy ilcan geare ær middan wintra forðferde Carl
Francna cyng. & hine ofsloh an eofor. & ane geare ær his broðor
forðferde. se heafde eac þæt westrice.
 885.15. Se forðferde þy geare þe seo sunne aðystrode; se
wæs Carles sunu þe aðelwulf West Seaxna cyng his dohtor hæfde to
cwene.
 885.17. Ðy ilcan geare forðferde se goda papa Marinus. se
gefreode Angelcynnes scole be Ælfredes bene West Seaxna cyninges. & he
sende him myccle gifa. & þære rode dæl þe Crist on ðrowode.
 885.20. & þy ilcan geare for se here on Estenglum. & brec
frið wið ælfred cyning.
 886.1. Her for se here eft west þe ær east gelende. & þa
up on Sigene. & þær wintersætu namon æt Paris þære byrig.
 886.3. Ðy ilcan geare gesette Ælfred cyning Lundenburh. &
him eall Angelcyn togecyrde. þæt butan Deniscra manna hæfnede wes.
& he þa befeste þa burh Æþerede ealdormen to healdenne.
 887.1. Her for se here up þurh ða brycge æt Paris. &
þa up andlang Sigene oð Mæterne. & þa up on Mæterne oð
Caziei. & þa sæton þar innan Ionan twa winter on ðam twam stedum.
 887.4. & þy ilcan geare forðferde Carl Francena cyng. &
Earnulf his broðorsunu hine <foreign>vi</foreign> wucan ær he forðferde berædde æt
þam rice.
 887.5. & þa wearð þet rice todæled on <foreign>v</foreign> & fif
cyningas to gehalgode. þet weas þæh mid Earnulfes þafunge.
 887.7. & hi cwæðon þæt hi him þet to handa healdan
scoldan. forðan þet heora nan næs of fædrenhalfe geboren butan him
anum.
 887.9. Earnulf wunode on þam lande be æstan Rine. &
Hroðulf þa feng to þam middelrice. & Oþa þa to þam
weastdæle. & Beorngar & Wiða to Langbeardnalande. & to þam
landum on þa healfe muntes.
 887.12. & þet heoldan mid mycel unsibbe. & twa
folcgefeoht gefuhton. & þæt land oft & gelome forhergodon. &
æghweðer oðerne oft rædlice utadræfde.
 887.13. & þy ilcan geare þe se here for forð up ofer þa
brycge æt Paris. Æðelhelm ealdorman lædde Weast Seaxna ælmessan
& Ælfredes cyninges to Rome.
 888.1. Her lædde Beocca ealdorman West Seaxna ælmessan &
Ælfredes cyninges to Rome. & Æðelswið cwæn seo wæs
Ælfredes swustor cyninges. & heo forðferde. & hire lic lið æt
Pauian.
 888.4. & þy ilcan geare Æðered arcebiscop. &
Aþewold ealdorman forðferdon on anum monþe.
 889.1. On þissum geare næs nan færeld to Rome, buton twegen
hleaperes ælfred cyng sende mid gewritum.
 890.1. Her lædde Beornhelm abbod West Seaxna ælmessan to
Rome. & Ælfredes cynges;
 890.2. & Godrum se norðerne cyning forðferde. þæs
fulluhtnama wæs Æðelstan, se wæs Ælfredes godsune cyninges. &
he bude on East Englum. & þæt land ærest gesæt.
 890.5. & þy ilcan geare for se here of Sigene to Scandlaudan.
þet is betwix Bryttum & Francum. & Bryttas him wið gefuhton. &
hæfdon sige. & hi bedrifon ut on ane ea. & manige adrencton.
 890.8. <foreign>Hic Plegemundus archiepiscopus a Deo et omni populo electus
est</foreign>.
 892.1. Her for se myccla here þe we gefyrn ær ymbspræcon
eft of þam eastrice weastward to Bunan. & þær wurdon gescipode swa
þæt hi asætton hi on ænne sið ofer mid horsum mid ealle.
 892.4. & þa comon up on Liminemuðan mid þridde healfhund
scipa. se muða is on eastwarde Cent æt þes mycclan wuda eastenda þe we
Andræd hatað. se wudu is westlang & eastlang hundtwelftig mila lang.
oððe lengre. & <foreign>xxx</foreign> mila brad.
 892.8. Se ea þe we ær ymbspræcon. lið ut of þam wealda;
on þe ea hi tugon up heora scipa oð ðone weald <foreign>iiii</foreign> mila fram þam
muþan utanweardum. & þær abræcon an geweorc; inne on ðam
fæstenne/ sæton feawa cyrlisce men on. & wæs samworht.
 892.12. Þa sona æfter þam com Hæsten mid <foreign>lxxx</foreign> scipa up
inne Tæmesemuþe, & worhte him geweorc æt Middeltune. & seo
oðer here æt Apuldre.
 892.14. <foreign>Hic obiit Wulfhere Norðanhymbrorum archiepiscopus</foreign>.
 901.1. Her gefor ælfred cyning <foreign>vii kalendæ Novembris</foreign> &
he heold þet rice <foreign>xxviii</foreign> wintra & healf gear. & þa feng Ædward
his sunu to rice.
 906.1. Her gefestnode Eadward cyng for neode frið ægðer ge
wið East Engla here. ge wið Norðhymbre.
 910.1. Her Engle here & Dene gefuhton æt Teotanheale. &
Æþered Myrcena ealdor forðferde. & Eadward cyng feng to Lundenbyrig.
& to Oxnaforda. & to ealle þam landum þe þær to gebyredon.
& mycel sciphere hider com suþan of Lidwicum. & hergedon swiðe be
Sefærn. ac hi þær mæst ealle siððan forforon.
 918.1. Her Æðelflæd forðferde Myrcena hlæfdige.
 921.1. Her Sihtric cyng ofsloh Niel his broþor.
 923.1. Her Regnold cyng gewan Eoferwic.
 924.1. Her Ædward cyning forðferde. & Æþelstan his
sunu feng to rice.
 925.1. Her Wulfelm biscop wes gehalgod. & þy ilcan geare
Ædward cyning forðferde.
 927.1. Her Æþelstan cyning fordraf Guðfrið cyng. & her
Wulfelm arcebiscop for to Rom.
 928.1. <foreign>Willelm suscepit regnum. et xv annis regnauit</foreign>.
 933.1. Her adranc Ædwine Æðeling on sæ.
 934.1. Her for æþelstan cyning on Scotland. ge mid landhere.
ge mid sciphere. & his mycel oferhergode.
 937.1. Her Æðelstan cyning lædde fyrde to Brunanbyrig.
 940.1. Her Æðelstan cyning forðferde. & feng Ædmund
to rice his broðor.
 942.1. Her Anlaf cyning forðferde. <foreign>Et Ricardus uetus suscepit
regnum. et regnauit annos lii</foreign>.
 944.1. Her Ædmund cyning geeode ealle Norðhymbre. & ut
aflymde twegen cyneborene mæn Anlaf & Regnald.
 945.1. Her Ædmund cyning oferhergode eall Cumbraland.
 948.1. Her Ædmund cyning wearð ofstungen. & feng Ædred
his broðor to rice. & he sona gerad eall Norðhymbraland him to
gewealde. & Scottas him aðas sworon þæt hi eall wolden þæt he
wolde.
 949.1. Her com Anlaf Cwiran on Norðhymbraland.
 952.1. Her Norðhymbre fordrifan Anlaf cyning. & underfengon
Yric Haroldes sunu.
 954.1. Her Norðhymbre fordrifon Yric. & Ædred feng to
Norðhymbra rice.
 955.1. Her Ædred cyning forðferde. & feng Eadwig to rice
Eadmundes sunu.
 956.1. Her forðferde Wulstan arcebiscop.
 959.1. Her Eadwig cyning forðferde. & feng Eadgar his
broðor to rice.
 959.3. On his dagum hit godode georne; & God him geuðe,
þæt he wunode on sibbe, þa hwile þe he leofode, & he dyde, swa him
þearf wes, earnode þes georne.
 959.7. He arerde Godes lof wide, & Godes lage lufode, &
folces frið bette, swiðost þara cyninga, þe ær him gewurde, be manna
gemynde.
 959.11. & God him eac fylste, þæt ciningas & eorlas
georne him to bugon, & wurden underþeodde to þam þe he wolde, &
butan gefeohte eal he gewilde, þet he sylf wolde.
 959.16. He wearð wide, geond þeodland, swiðe geweorðad,
forþam þe he weorðode Godes naman georne, & Godes lage smeade, oft
& gelome, & Godes lof rærde, wide & side, & wislice
rædde, oftost a simle for Gode & for worulde, eall his þeode.
 959.23. Ane misdæda he dyde þeah to swiðe, þæt he
ælþeodige unsida lufode & hæðene þeawas innan þysan lande
gebrohte to fæste, & utlændisce hider in tihte, & deoriende leoda
bespeon to þysan earde.
 959.29. Ac God him geunne, þæt his gode dæda swyðran
wearðan þonne misdæda; his sawle to gescyldnesse on langsuman syðe.
 963.1. Her fram Eadgar cyning to ðe biscopdome on Wintanceastra
wes gecoren Sancte Aðelwold. & þe arcebiscop of Cantwarbyrig Sancte
Dunstan him gehalgod to biscop on þe fyrste sunnondæg of Aduent. þæt
wæs on <foreign>iii kalendæ Decembris</foreign>.
 963.5. On þes oðer gear syþþon he wæs gehalgod. þa
makode he feola minstra. & draf ut þa clerca of þe biscoprice, forþan
þæt hi noldon nan regul healden. & sætta þær muneca.
 963.7. He macode þær twa abbotrice. an of muneca oðer of
nunna. þæt wæs eall wiðinnan Wintanceastra.
 963.9. Syððan þa com he to se cyng Eadgar, bed him þet he
scolde him giuen ealle þa minstre þa hæðene men hæfden ær to
brocon. forði þet he hit wolde geeadnewion. & se kyng hit bliþelice
tyðode.
 963.12. And se biscop com þa fyrst to Elig. þær Sancte
Æðeldrið lið. & leot macen þone mynstre. geaf hit þa his an
munac Brihtnoð wæs gehaten. halgode him þa abbot, & sætte
þær munecas Gode to þewian. þær hwilon wæron nun. bohte þa
feola cotlif æt se king. & macode hit swyðe rice.
 963.18. Syððon com se biscop Aðelwold to þære mynstre
þe wæs gehaten Medeshamstede, ðe hwilon wæs fordon fra heðene
folce. ne fand þær nan þing buton ealde weallas & wilde wuda.
 963.21. Fand þa hidde in þa ealde wealle writes þet Headda
abbot heafde ær gewriton, hu Wulfhere kyng & æðelred his broðor
hit heafden wroht. & hu hit hit freodon wið king, & wið biscop
& wið ealle weoruldþeudom. & hu se papa Agatho hit feostnode mid
his write. & se arcebiscop Deusdedit.
 963.25. Leot wircen þa þæt mynstre. & sætte þær
abbot se wæs gehaten Aldulf. macede þær munecas þær ær ne
wæs nan þing.
 963.27. Com þa to þe cyng, & leot him locon þa gewrite
þe ær wæron gefunden.
 963.29. And se kyng andswerode þa & cwed. Ic Ædgar geate
& gife todæi toforen Gode & toforen þone ærcebiscop Dunstan
freodom Sancte Petres mynstre Medeshamstede of kyng, & of biscop. &
ealle þa þorpes þe ðærto lin. þæt is Æstfeld. &
Dodesthorp. & Ege. & Pastun.
 963.33. & swa ic hit freo þet nan biscop ne haue þær
nane hæse, buton se abbot of þone minstre.
 963.34. And ic gife þone tun þe man cleopað Vndela, mid eall
þet þær to lið, þæt is þet man cleopeð Eahte hundred. &
market & toll, swa freolice þæt ne king ne biscop ne eorl ne scyrreue
ne haue þær nane hæse. ne nan man buton se abbot ane, & þam þe
he þærto sæt.
 963.39. And ic gife Crist & Sancte Peter, & þurh þes
biscop bene Aðelwold. þas land. þæt is Barwe. Wermigtun. Æsctun.
Ketering. Castra. Egleswurðe. Waltun. Wiðringtun. Ege. Thorp. & an
myneter in Stanforð.
 963.42. Ðas land & ealla þa oðre þe lin into þe
mynstre þa cwede ic scyr. þæt is saca & socne. toll & team
& infangenþef.
 963.44. Þas rihting & ealle oðre ða cweðe ic scyr Crist
& Sancte Peter.
 963.45. And ic gife þa twa dæl of Witlesmere mid watres &
mid wæres & feonnes. & swa þurh Merelade on an to þæt
wæter þæt man cleopeð Nen. & swa eastweard to Cynges dælf.
 963.48. And ic wille þæt markete beo in þe selue tun. &
þæt nan oþer ne betwix Stanford & Huntandune. & ic wille þet
þus be gifen se toll. fyrst fra Witlesmære eall to þe cinges toll of
Norðmannes cros hundred. & eft ongeanward fra Witlesmære þurh
Merelade on an to Nen. & swa swa þæt wæter reonneð to Crulande.
& fra Crulande to Must. & fra Must to Cynges dælf & to
Witlesmære.
 963.54. And ic wille þæt ealle þa freodom & ealle þa
forgiuenesse þe mine forgengles geafen þet hit stande. & ic write &
feostnige mid Cristes rodetacne.
 963.57. Ða andswerade se arcebiscop Dunstan of Cantwarbyrig &
sæide. Ic tyðe þæt ealle þa þing þe her is gifen & sprecon.
& ealle þa þing þe þin forgengles & min geatton. þa wille ic
þæt hit stande.
 963.60. & swahwaswa hit tobrecoð. þa gife ic him Godes curs
& ealra halgan & eallre hadede heafde & min. buton he cume to
dædbote.
 963.62. & ic gife to cnawlece Sancte Peter min messehacel,
& min stol, & min ræf, Criste to þeuwian.
 963.63. Ic Oswald arcebiscop of Eoferwic geate ealle þas worde.
þurh þa halgo rode þet Crist wæs on þrowod.
 963.65. Ic Aðelwold biscop blætsige ealle þe þis healdon.
& ic amansumie ealle þe þis tobræcon. buton he cume to dædbote.
 963.67. Her wæs Ælfstan biscop. Aþulf biscop. & Escwi
abbot. & Osgar abbot. & Æþelgar abbot. & Ælfere ealdorman.
Æðelwine ealdorman. Brihtnoþ. Oslac ealdorman. & feola oðre rice
men. & ealle hit geatton. & ealle hit writen mid Cristes mæl.
 963.71. Ðis wæs gedon syððon ure Drihtnes acennednesse
<foreign>dcccc lxxii</foreign> þes kinges <foreign>xvi</foreign> gear.
 963.73. Ða bohte se abbot Aldulf landes feola & manega. &
godede þa þæt mynstre swiðe mid ealle. & wæs þær þa swa
lange þæt se arcebiscop Oswald of Eoforwic wæs forð gewiton.
 963.75. & man cæs him þa to ercebiscop. & man cæs
þa sona oðer abbot of þe sylfe mynstre, KENULF wæs gehaten. se wæs
syððon biscop in Wintanceastre.
 963.78. & macode fyrst þa wealle abutan þone mynstre; geaf
hit þa to nama Burch þe ær het Medeshamstede; wæs þær swa lange
þæt man sette him to biscop on Wintanceastre.
 963.81. Þa cæs man oðer abbot of þe silue minstre. þe
wæs gehaten Ælfsi se Ælfsi wæs þa abbot syððon fiftig
wintre.
 963.83. He nam up Sancta Kyneburh & Sancte Kynesuið þe
lægen in Castra. and Sancte Tibba þe læi in Rihala. & brohte heom
to Burch. and offrede heom eall Sancte Peter on an dæi. & heold þa
hwile þe he þær wæs.
 964.1. <foreign>Hic expulsi sunt canonici de ueteri monasterio</foreign>.
 966.1. Her þored Gunneres sunu forhergode Westmoringaland. &
þi ilcan geare Oslac feng to ealdordome.
 969.1. Her on þissum geare Eadgar cyng het oferhergian eall
Tenetland.
 970.1. Her forðferde Eadmund æþeling.
 972.1. Her wæs Eadgar eþeling gehalgod to cyninge on
Pentecoste mæssedæi on <foreign>v idus Mai</foreign>. þe <foreign>xiii</foreign> geare þe he to rice
feng. æt Hatabaðum. & he wæs þa ana wana <foreign>xxx</foreign> wintra.
 972.4. & sona æfter þam se cyng geleadde ealle his
sciphere to Lægeceastre. & þær him comon ongean <foreign>vi</foreign> cyningas. and
ealle wið trywsodon þæt hi woldon efen wyrhton beon on sæ & on
lande.
 975.1. Her Eadgar gefor Angla reccent, West Seaxena wine, &
Myrcene mundbora.
 975.5. Cuð wæs þet wide geond feola þeoda þæt aferan
Eadmundes/ ofer ganetes bað.
 975.9. Cyningas hine wide wurðodon side bugon to cyninge swa
wæs him gecynde.
 975.13. Næs se flota swa rang, ne se here swa strang, þæt
on Angelcynne æs him gefetede þa hwile þe se æþela cyning cynestol
gerehte.
 975.19. And her Eadward Eadgares sunu feng to rice.
 975.19. & þa sona on þam ilcan geare on herfeste æteowde
cometa se steorra. & com þa on þam eaftran geare swiðe mycel hungor.
& swyðe mænigfealde styrunga geond Angelcyn.
 975.22. & Ælfere ealdorman het towurpon swyðe manig munuc
lif þe Eadgar cyng het ær þone halgan biscop Aðelwold gestaðelian.
 975.24. & on þam timan wæs eac Oslac se mæra eorl
geutod of Angelcynne.
 978.1. Her on þissum geare ealle þa yldestan Angelcynnes witan
gefeollan æt Calne of anre upfloran. butan se halga Dunstan arcebiscop ana
ætstod uppon anum beame. & sume þær swiðe gebrocode wæron.
& sume hit ne gedygdan mid þam life.
 979.1. Her wæs Eadward cyng ofslagen on æfentide æt Corfes
geate on <foreign>xv kalendæ Aprilis</foreign> & hine man bebyrigde æt Wærham butan
ælcum cynelicum wurðscipe.
 979.4. Ne wearð Angelcynne nan wærsa dæd gedon, þonne
þeos wæs, syððon hi ærest Brytonland gesohton.
 979.7. Men hine ofmyrðrodon, ac God hine mærsode.
 979.9. He wæs on life eorðlic cing; he is nu æfter deaðe
heofonlic sanct.
 979.11. Hine nolden his eorðlican magas wrecan, ac hine hafað
his heofonlica fæder swiðe gewrecen.
 979.15. Þa eorðlican banan woldon his gemynd on erðan
adilgian, ac se uplica Wrecend hafað his gemynd on heofenum & on eorðan
tobræd.
 979.19. Þa þe nolden ær to his libbendum lichaman onbugan,
þa nu eadmodlice on cneowum abugað to his dædum banum.
 979.23. Nu we magon ongytan þæt manna wisdom & smeagunga
& heore rædas syndon nahtlice ongean Godes geþeaht.
 979.29. And her feng æðelred to rice. & he wæs æfter
þam swiðe hrædlice mid mycclum gefean Angelcynnes witon gehalgod to
cyninge æt Cyningestun.
 980.1. Her on þisum geare Ælfere ealdorman gefette þes
halgan cyninges lichaman æt Wærham. & geferode hine mid mycclum
wurðscipe to Scæftesbyrig.
 981.1. Her comon ærest þa <foreign>vii</foreign> scipu and gehergoden Hamtun.
 983.1. Her forðferde Ælfere ealdorman. & feng Ælfric to
þam ilcan ealdordome.
 984.1. Her forðferde se halga biscop Aðelwold muneca fæder.
& her wæs Eadwine to abbot gehalgod to Abbandune.
 985.1. Her ælfric ealdorman wæs utadræfed.
 986.1. Her se cyning fordyde þet biscoprice æt Hrofeceastre.
And her com ærest se myccla yrfcwalm on Angelcyn.
 987.1. Her Wecedport wes gehergod.
 988.1. Her wæs Goda se Dæfenisca þægn ofslagen &
mycel wæl mid him.
 988.2. & her Dunstan se halga arcebiscop forlet þis lif.
& geferde þæt heofonlice.
 988.3. And Æðelgar biscop feng æfter him to
arcebiscopstol/. & he litle hwile æfter þam leofode, butan an gear.
& <foreign>iii</foreign> monðas.
 989.1. Her Ædwine abbot forðferde. & feng Wulfgar to.
& her Siric wæs gehadod to arcebiscop.
 991.1. Her wæs Gypeswic gehergod. & æfter þam swiðe
raðe wæs Brihtnoð ealdorman ofslægen æt Mældune.
 991.2. & on þam geare man gerædde þæt man geald
ærest gafol Deniscan mannum. for þam mycclan brogan þe hi worhtan be
þam særiman. þæt wæs ærest <foreign>x</foreign> þusend punda. þæne ræd
gerædde Siric arcebiscop.
 992.1. Her Oswald se eadiga arcebiscop forlet þis lif. &
geferde þæt heofonlice. & Æðelwine ealdorman gefor on þam ilcan
geare.
 992.3. Þa gerædde se cyng & ealle his witan þæt man
gegaderode þa scipu þe ahtes wæron to Lundenbyrig.
 992.4. & se cyng þa betæhte þa fyrde to lædene
Ealfrice ealdorman. & þorode eorl. & Ælfstane biscop. &
Æscwige biscop. & sceoldan cunnian gif hi muhton þone here ahwær
utene betræppen.
 992.7. Ða sende se ealdorman ælfric. & het warnian þone
here.
 992.8. & þa on þere nihte ðe hi on ðone dæi
togædere cumon sceoldon. ða sceoc he on niht fram þære fyrde him
sylfum to mycclum bismore. & se here þa ætbærst, buton an scip
þær man ofsloh.
 992.11. & þa gemætte se here ða scipu of East Englum
& of Lunden. & hi ðær ofslogon mycel wæl. & þæt scip
genamon eall gewæpnod & gewædod þe se ealdorman on wæs.
 992.14. & ða æfter Oswaldes arcebiscop forðsiðe. feng
Ealdulf abbot of Burch to Eoferwic stole and to Wigeraceastre. & Kenulf to
þam abbotrice æt Burch.
 993.1. Her on ðissum geare wæs Bæbbanburh tobrocon. &
mycel herehuðe þær genumen, & æfter þam com to Humbranmuðe se
here. & þær mycel yfel gewrohtan ægðer ge on Lindesige ge on
Norðhymbran.
 993.4. Þa gegaderode man swiðe mycele fyrde. & þa hi
togædere gan sceoldan. þa onstealdon þa heretogan ærest þone fleam.
þæt wæs Fræna. & Godwine. & Friðegist.
 993.7. On þysum ilcan geare het se cyng ablendan Ælfgar
Ælfrices sunu ealdormannes.
 994.1. Her on þisum geare com Anlaf & Swegen to Lundenbyrig
on Nativitas sancte Marie mid <foreign>iiii</foreign> & hundnigontigum scipum.
 994.3. & hi ða on ða burh festlice feohtende wæron.
& eac hi mid fyre ontendan woldon. ac hi þar gefeordon maran hearm &
yfel þonne hi æfre wendon. þæt heom ænig burhwaru gedon sceolde.
 994.6. Ac se halige Godes modor on ðam hire mildheortnisse
þære burhware gecyðde. & hi ahredde wið heora feondum.
 994.8. & hi þanon ferdon. & wrohton þæt mæste
yfel þe æfre ænig here don mihte on bærnette & hergunge & on
manslihtum ægðer be ðam særiman on East Seaxum, & on Centlande.
& on SuðSeaxum. & on Hamtunscire.
 994.11. & æt nyxtan naman heom hors. & ridon swa wide
swa hi woldon. & unasecgendlice yfel wircende wæron.
 994.13. Þa gerædde se cyng & his witan þæt him man to
sende. & him gafol behete & metsunge wið þon þe hi þære
hergunge geswicon.
 994.15. & hi þa þet underfengon. & com þa eall se
here to Hamtune. & þær wintersetle namon.
 994.16. & hi man þær fædde geond eall West Seaxna rice.
& him man geald <foreign>xvi</foreign> þusend punda.
 994.18. Þa sende se cyng æfter Anlafe cyninge, Ælfeach
biscop & Æðelward ealdorman & man gislade þa hwile in to þam
scipum.
 994.20. & hi þa læddan Anlaf mid mycclum wurðscipe to
þam cynge to Andeferan. & se cyng æðelred his anfeng æt biscopes
handa. & him cynelice gifode. & him þa Anlaf behet swa he hit eac
gelæste. þæt he næfre eft to Angelcynne mid unfriðe cumon nolde.
 994.24. <foreign>Hic Ricardus uetus obiit. et Ricardus filius eius suscepit
regnum. et regnauit xxxi annos</foreign>.
 995.1. Her on þissum geare æteowde cometa se steorra. &
Siric arcebiscop forðferde.
 996.1. Her on þissum geare wæs ælfric gehalgod to
arcebiscope to Cristes cyrcean.
 997.1. Her on þissum geare ferde se here abutan Defnanscire into
Sæfernmuðon. & þær gehergodon ægðer on Cornwealum ge on
Norðwalum. & on Defenan. & eodon him þa up æt Wecedport.
 997.4. & þær mycel yfel wrohtan on bærnette. & on
manslihtum. & æfter þam wendon eft abutan Penwiht steort on ða
suðhealfe. and wendon þa in to Tamermuðan. & eodon þa up oð
þæt hi comon to Hlidaforda.
 997.7. & ælc þing bærndon & slogon þæt hi
gemetton. & Ordulfes mynster æt Tefingstoce forbærndon. &
unasecgendlice herehuðe mid him to scipa brohtan.
 998.1. Her gewende se here eft eastweard into Frommuðan. &
þær æghwær up eodon swa wide swa hi woldon into Dorsætan.
 998.2. & man oft fyrde ongean hi gegaderode. ac sona swa hi
togædere gan sceoldan. þonne wearð þær æfre þurh sum þing
fleam astiht. & æfre hi æt ende sige ahton.
 998.5. & þonne oðre hwile lagen heom on Wihtlande. &
eoton heom þa hwile of Hamtunscire. & of Suðseaxum.
 999.1. Her com se here eft abuton into Temese. & wendon þa up
andlang Medewægan to Hrofeceastre.
 999.2. & com þa seo Centisce fyrde þær ongean. & hi
þær fæste togedere fengon. ac wala þæt hi to hraðe bugon. &
flugon. forþam þe hi næfdon fultum þe hi habban sceoldan.
 999.5. Þa ahton þa Dæniscan wælstowe geweald & naman
þa hors. & ridan swa wide swa hi woldon sylf. & fornæh ealle Weast
Centingas fordydon. & forhergodan.
 999.8. Ða rædde se cyng wið his witan þæt man sceolde
mid scipfyrde. & eac mid landfyrde him ongean faran. ac ða þa scipu
gearwe wæron. þa elkede man fram dæge to dæge. & swencte
þæt earme folc þe on ðam scipon lagon.
 999.11. & a swa hit forðwearde beon scolde. swa hit lætre
wæs fram anre tyde to oðre. & a hi leton heora feonda wærod wexan.
& a man rymde fram þære sæ. & hi ferdon æfre forð
æfter.
 999.14. & þonne æt þam ende ne beheold hit nan þing
seo scipfyrding. buton folces geswinc. & feos spilling. & heora feonda
forðbylding.
 1000.1. Her on ðissum geare se cyng ferde in to Cumerlande. &
hit swiðe neah eall forhergode.
 1000.2. & his scipu wendon ut abuton Legceastre. and sceoldan
cumon ongean hine. ac hi ne mihton. þa gehergodon hi Mænige.
 1000.4. & seo unfriðflota wæs þæs sumeres gewend to
Ricardesrice.
 1001.1. Her com se here to Exanmuðan. & up ða eodan to
ðere byrig. & þær fæstlice feohtende wæron. ac him man swyðe
fæstlice wið stod. & heardlice.
 1001.3. Ða gewendon hi geond þæt land. & dydon eall swa
hi bewuna wæron. slogon & beorndon.
 1001.5. Þa gesomnode man þær ormæte fyrde of Defenisces
folces. & Sumorsætisces. & hi ða tosomne comon æt Peonnho.
 1001.6. & sona swa hi togædere fengon. þa beah seo
Englisce fyrd. & hi þær mycel wæl ofslogon. & ridan þa ofer
þæt land. & wæs æfre heora æftra syð wyrse þonne se
ærra.
 1001.9. & mid him þa mycele herehuðe to scipon brohton.
& þanon wendon in Wihtland. & þær him ferdon on buton swa swa hi
sylf woldon. & him nan þing ne wiðstod.
 1001.12. Ne him to ne dorste sciphere on sæ. ne landfyrd. ne
eodon hi swa feor up.
 1001.13. Wæs hit þa on ælce wisan hefig tyma. forðam þe
hi næfre heora yfeles geswicon.
 1002.1. Her on þissum geare se cyng gerædde & his witan.
þæt man sceolde gafol gyldon þam flotan. & frið wið hi geniman
wið þon þe hi heora yfeles geswican sceoldan.
 1002.3. Ða sende se cyng to þam flotan Leofsig ealdorman. &
he þa þæs cynges worde & his witena grið wið hi gesætte.
& þet hi to metsunge fengon & to gafle.
 1002.6. & hi þa þæt underfengon. & him man þa
geald <foreign>xxiiii</foreign> þusend punda.
 1002.7. Ða on gemang þysum ofsloh Leofsig ealdorman Æfic
þæs cynges heahgerefan. & se cyng hine ða geutode of earde.
 1002.9. And þa on þam ilcan lengtene com seo hlæfdige
Ricardes dohtor hider to lande.
 1002.10. On ðam ilcan sumera Ealdulf arcebiscop forðferde.
 1002.11. & on ðam geare se cyng het ofslean ealle ða
Deniscan men þe on Angelcynne wæron on Bricius messedæg. forþon þam
cynge wæs gecydd þæt hi woldon hine besyrewian æt his life. &
syððan ealle his witan. & habban syþðan his rice.
 1003.1. Her wæs Eaxeceaster abrocen þurh þone Frenciscan
ceorl Hugon þe seo hlefdige heafde hire gesett to gerefan. & se here þa
burh mid ealle fordyde. & mycele here huðe þær genamen.
 1003.4. Ða gegaderode man swiðe mycele fyrde of Wiltunscire
& of Hamtunscire. & swiðe anrædlice wið þæs heres weard
wæron.
 1003.6. Ða sceolde se ealdorman ælfric lædan þa fyrde. ac
he teah forð þa his ealdan wrenceas.
 1003.7. Sona swa hi wæron swa gehende þet ægðer heora on
oðer hawede. þa gebræd he hine seocne. & ongan hine brecan to
spiwenne. & cweð þet he gesiclod wære. & swa þæt folc
beswac þæt he lædan sceolde.
 1003.10. Swa hit gecweðen is. ðonne se heretoga wacað þonne
bið eall se here swiðe gehindred.
 1003.12. Ða Swegen geseah þæt hi anræde næron. &
ealle tohwurfon. þa lædde he his here into Wiltune.
 1003.14. & hi ða burh gehergodon & forbærndon. &
eodon þa to Searbyrig. & þanon eft to sæ. ferde þær he wiste
his yðhengestas.
 1004.1. Her com Swegen mid his flotan to Norðwic. & þa burh
ealle gehergade. & forbærndon.
 1004.2. Þa gerædde Ulfkytel wið þa witan on East Englum.
þæt him bætere weron þæt man wið þone here friðes ceapode.
ær hi to mycelne hearm on þam earde gedydon. forþam þe hi unwares
comon. & he fyrst næfde þæt he his fyrde gegadrian mihte.
 1004.6. Ða under þam griðe þe heom betweonan beon sceolde.
þa besteal se here up fram scipon. & wendan heora fore to þeodforda.
 1004.8. Ða Ulfcytel þæt undergeat. þa seonde he þæt
man sceolde þa scipu toheawan. ac hi abruðon þa ðe he to þohte. &
he þa gegaderode his fyrde diglice swa he swyðost muhte.
 1004.11. & se here com þa to þeodforda binnon <foreign>iii</foreign> wuca
þæs þe hi ær gehergodon Norðwic. & þær binnon ane niht
wæron. & þa burh hergodon & forbærndon.
 1004.14. Þa on morgen þa hi to scipum woldon. þa com
Ulfcytel mid his werode. & hi þær togædere feastlice fengon. &
mycel wæl þær on ægðære hand gefeoll.
 1004.16. Ðær wærð East Engla folces seo yld ofslagen. ac
gif þet fulle mægen þære wære. ne eodan hi næfre eft to scipon.
swa hi sylfe sædon.
 1005.1. Her on þyssum geare wæs se mycla hungor geond
Angelcynn swilce nan man ær ne gemunde swa grimne. & se flota þæs
geares gewende of þissum earde to Dænemearcon. and litelne fyrst let.
þet he eft ne com.
 1006.1. Her forðferde Ælfric arcebiscop. & Ælfeah
biscop feng æfter him to ðam ærcestole. & Brihtwold biscop feng to
þam rice on Wiltunscire.
 1006.3. & Wulfgeate wæs eall his are ofgenumen. &
Wulfeah & Ufegeat wæron ablende. & Ælfelm ealdorman wearð
ofslagen. & Kenulf biscop forðferde.
 1006.5. & þa ofer þone midne sumor com þa se Denisca
flota to Sandwic. & dydon eall swa hi ær gewuna wæron, hergodon &
bærndon. & slogon swa swa hi ferdon.
 1006.7. Þa het se cyng abannan ut ealne ðeodscipe of
Westseaxum. & of Myrcean. & hi lagon ute þa ealne þone herfest on
fyrdinge ongean þone here. ac hit naht ne beheold þe ma þe hit oftor
ær dyde.
 1006.11. Ac for eallum þissum se here ferde swa he sylf wolde.
& se fyrdinge dyde þære landleode ælcne hearm. þet him naðor ne
dohte ne innhere ne uthere.
 1006.15. Ða hit winter leohte. þa ferde se fyrd ham.
 1006.15. & se here com þa ofer Martinus messan to his
fryðstole to Wihtlande. & tilode him þær æghwer þæs ðe hi
behofdan.
 1006.17. & þa to ðam middan wintran eodon heom to heora
garwan feorme ut þurh Hamtunscire into Barrucscire to Rædingan. and hi
dydon heora gewuna, atendon heora beacna swa swa hi ferdon.
 1006.20. & ferdon þa to Wealingaforda. & þet eall
forsweldon. & wændon him þa andlang Æscesdune to Cwicelmes
hlæwe.
 1006.22. & þær onbidedon beotra gylpa. forþon oft man
cwæð. gif hi Cwicchelmes hlæwe gesohton. þet hi næfre to sæ gan
ne sceoldan. wendon þa oðres wæges hamweard.
 1006.25. Þa wæs þær fyrd gesomnod æt Cynetan. & hi
þær togædere fengon. & sona þet wærod on fleame gebrohtan,
& syððan hyra herehuðe to sæ færedon.
 1006.28. Þær mihton geseon Winceastre leodan rancne here.
& unearhne. þæt hi be hyra gate to sæ eodon. & mæte &
madmas ofer <foreign>L</foreign> mila him fram sæ fættan.
 1006.31. Þa wæs se cyng gewend ofer Temese into
Scrobbesbyrigscire. & nam þær his feorme in þære middewintres
tide.
 1006.32. Þa wearð hit swa mycel æge fram þam here. þet
man ne mihte geþeoncean ne asmægian hu man of earde hi gebringon sceolde.
oððe þisne eard wið hi gehealdan. forþan þe hi hæfdon ælce
scire on West Sexum stiðe gemarcod mid bryne. & mid hergunge.
 1006.37. Agan se cyng georne to smeagenne wið his witan hwet heom
eallum rædlicost þuhte. þæt man þisum earde gebeorgan mihte ær
he mid ealle fordon wurðe.
 1006.39. Ða gerædde seo cyng & his witan eallum
þeodscipe to þearfe. þeah hit him eallum lað wære. þæt man nyde
moste þam here gafol gyldan.
 1006.41. Ða sende se cyng to þam here. & him cyþan het
þæt he wolde þæt heom grið betweonan beon sceolde. & him man
gafol and metsunge syllan sceolde. & hi ða ealle þæt underfengon.
& him man metsode geond Angelcyn.
 1007.1. Her on ðissum geare wæs þet gafol gelæst þam
unfriðe here. þæt wæs <foreign>xxx</foreign> þusend punda.
 1007.2. & On ðissum geare eac wæs Ædric gesett to
ealdorman on Myrcena rice.
 1008.1. Her bebead se cyng þæt man sceolde ofer eall Angelcynn
scipu feastlice wircean. þæt is þonne of þrym hund hidum. & of
<foreign>x</foreign> hidon ænne scegð. & of <foreign>viii</foreign> hidum helm & byrnan.
 1009.1. Her on þissum geare gewurdon þa scipu gearwe þe we
ær ymbe spræcon. & heora wæs swa feala swa næfre ær þes
ðe us bec secgað on Angelcynne ne gewurdon on nanes cynges dæg.
 1009.4. & hi man þa ealle togædere ferode to Sandwic.
& þær sceoldan licgan. & þisne eard healdan wið ælcne
uthere. ac we gyt næfdon þa geselða. ne þone wurðscipe þæt seo
scipfyrd nytt wære ðisum earde. þe ma þe heo oftor ær wæs.
 1009.8. Ða gewearð hit on þisum ilcan timan oððe litle
ær þet Brihtric Eadrices broðor ealdormannes forwregde Wulfnoð cild
þone Suðseaxscian to þam cyning.
 1009.10. & he þa utgewende. & him þa to aspeon þet he
heafde <foreign>xx</foreign> scipa. & he þa hergode æghwer be ðam suðriman. &
ælc yfel wrohton.
 1009.12. Þa cydde man into þære scipfyrde. þet hi mann
eaðe befaran mihte. gif man ymbe beon wolde.
 1009.14. Ða genam se Brihtric him to hundeahtatig scipa. &
þohte þæt he him myceles wordes wircean sceolde. þæt he Wulfnoð
cuconne oððe deadne begytan sceolde.
 1009.17. Ac þa hi þyderweard wæron. þa com him swilc wind
ongean swilce nan mann ær ne gemunde. & þa scipo ða ealle tobeot.
& toþræsc. & on land wearp. & com se Wulfnoð sona. &
ða scipo forbærnde.
 1009.20. Ða þis cuð wæs to ðam oðrum scipon þær
se cyng wæs hu ða oðre geferdon. wæs þa swilc hit eall rædleas
wære. & ferde se cyng him ham. & þa ealdormenn. & þa
heahwitan. & forleton þa scipo þus leohtlice.
 1009.24. & þet folc þa þe on ðam scipe wæron
færcodon ða scipo eft to Lundene. & leton ealles ðeodscipes geswincg
þus leohtlice forwurðan. & næs se ege na betera þe eall Angelcynn
tohopode.
 1009.27. Þa ðeos scipfyrd ðus geendod wæs. þa com sona
æfter hlammessan se ungemetlica unfriðhere to Sandwic. & sona wendon
heora fore to Cantwarbyrig. & þa burh raðe geeodon. gif hi þe raðor
to him friðes to ne girndon.
 1009.31. & ealle East Centingas wið þone here frið
genamon. & him gesealdon <foreign>iii</foreign> þusend punda.
 1009.32. & se here þa sona æfter þam gewende abuton oð
þet hi comon to Wihtlande. & þær æghwer on Suðseaxum. & on
Hamtunscire. & eac on Bearrucscire hergodon & bærndon swa heora
gewuna wæs.
 1009.35. Þa het se cyng abannan ut ealne þeodscipe þet mann
on ælce healfe wið hi gehealden sceolde. ac þeah hweðere hi ferdon loc
hu hi woldon.
 1009.38. Þa sum siðe heafde se cyng hi forebegan mid ealre
fyrde. þa hi to scipan woldon. & eall folc gearu wæs heom on to fonne.
ac hit wæs ða þurh Eadric ealdorman gelet swa hit þa æfre wæs.
 1009.41. Ða æfter sanctus Martinus mæssan. þa ferdon hi
eft ongean to Cent. & namon him wintersettl on Temesan. & lifedon of
East Seaxum. & of ðam scirum þe þær nyxt wæron on twam healfe
Temese. & oft hi on þa burh Lundene gefuhton.
 1009.45. Ac si Gode lof. þet heo gyt gesund stent. & hi
þær æfre yfel geferdon.
 1009.46. Ða æfter middan wintra hi namon þa ænne upgang
ut þurh Ciltern. & swa to Oxneforda. & þa burh forbærndon. &
namon hit þa on twa healfe Temese to scipanweard.
 1009.49. Þa gewarnode man hi þæt þær wæs fyrd æt
Lundene ongean. hi gewendon þa ofer æt Stane. & þus ferdon ealne
þone winter, & ðone lencten wæron him on Cent. and bettan heora
scipa.
 1010.1. Her on ðissum geare com se foresprecenda here ofer
Eastron to East Englum. & wendon up æt Gipeswic. & eodon anreces
þær hi geaxodon Ulfcytel mid his fyrde.
 1010.3. Ðis wæs on þam dæg <foreign>prima ascensio Domini</foreign>.
 1010.4. & þa sona flugon East Engla. þa stod
Grantabrycgscir fæstlice ongean.
 1010.5. Þær wæs ofslægen Æðelstan þes cynges
aðum. & Oswi & his sunu. & Wulfric Leofwines sunu. & Eadwig
Æfices broðor. & feala oðra godra þegna. & folces ungerim.
 1010.8. Þone fleam ærest astealde þurcytel Myran heafod.
& þa Dæniscan ahton wælstowe geweald. & þær wurdon
gehorsode.
 1010.10. & syððon ahton East Engle geweald. & þone
eard <foreign>iii</foreign> monþas hergodon & bærndon.
 1010.11. Gefurðon on þa wildan fennas hi ferdon. & menn
& yrfe hi slogon. & bærndon geond þa feonnas. & þeodford
forbærndon. & Grantabrycge.
 1010.14. & syððon wendon eft suðweard into Temese. &
ridon þa gehorsedan menn ongean þa scipo.
 1010.15. & syððon hrædlice wendon westweard on
Oxnafordscire. & þanon to Bucinghamscire. & swa andlang Usan. oð hi
comon to Bedanforda & swa forð oð Temesanford. & a bærndon swa
hi geferdon.
 1010.19. Wendon þa eft to scipon mid heora herehuðe. &
þone hi to scipon streddon. þonne sceolde fyrd ut eft ongean þæt hi up
woldon.
 1010.21. Þonne ferde seo fyrd ham.
 1010.21. & þonne hi wæron be easton. þonne heold man
fyrde be westan. & þonne hi wæron be suðan. þonne wæs ure fyrd
be norðan.
 1010.23. Ðonne bead man ealle witan to cynge. & man þonne
rædan scolde hu man þisne eard werian sceolde. Ac þeah man hwæt
þonne rædde. þæt ne stod furðon ænne monað.
 1010.26. Æt nyxtan næs nan heafodman þæt fyrde gaderian
wolde. ac ælc fleah swa he mæst myhte. Ne furðon nan scir nolde oðre
gelæstan æt nyxtan.
 1010.29. Þa ætforan sanctus Andreas mæssan. ða com se
here to Hamtune. & þone port sona forbærndon. & þær namon
abuton swa mycel swa hi woldon sylfe. & þanon wendon ofer Temese into
West Seaxum. & swa wið Caningan mærsces. & þæt eall
forbærndon.
 1010.33. Þa hi swa feor gegan hæfdon swa hi þa woldon. þa
comon hi to ðam middanwintra to scipon.
 1011.1. Her on þissum geare sende se cyng & his witan to
ðam here. & georndon friðes. & him gafol & metsunga behetan.
wið þam þe hi heora hergunga geswicon.
 1011.4. Hi heafdon þa ofergan East Engla <foreign>i</foreign> and East Seaxe <foreign>ii</foreign>
& Middel Seaxe <foreign>iii</foreign> & Oxenafordscire <foreign>iiii</foreign> & Grantabrycgescire
<foreign>v</foreign> & Heortfordscire <foreign>vi</foreign> & Bucingahamscire <foreign>vii</foreign> & Bedanfordscire
<foreign>viii</foreign> & healfe Huntadunscire <foreign>x</foreign> & be suðan Temese ealle Centingas.
& Suð Seaxe. & Hæstingas. & Suðrig. & Bearrucscire.
& Hamtunscire. & micel on Wiltunscire.
 1011.10. Ealle þas ungesælða us gelumpon þurh unrædes.
þæt mann nolde him to timan gafol bedan. ac þonne hi mæst to yfele
gedon hæfdon. þonne nam man grið. & frið wið hi.
 1011.12. & naðelæs for eallum þisum griðe &
friðe & gafole. hi ferdon æghwider folcmælum. & hergodon. &
ure earme folc ræpton & slogon.
 1011.15. & On þissum geare betwix Natiuitate sancte Marie
& sancte Michaeles mæssan hi ymbesætan Cantwaraburh. & hi
þær into comon þurh syrewrenceas. forþon Ælmær hi becyrde
Cantwaraburh. þe se arcebiscop Ælfeah ær generede his life.
 1011.18. & hi þær þa genaman þone arcebiscop
Ælfeah. & Ælfword þæt cynges gerefan. & Leofwine abbod.
& Godwine biscop. & Ælmær abbod hi lætan aweg.
 1011.20. & hi þær genaman inne ealle þa gehadode menn.
& weras. & wif. þæt wæs unasecgendlic ænigum menn hu mycel
þæs folces wæs.
 1011.22. & on þære byrig siððon wæron swa lange swa
hi woldon. & þa hi hæfdon þa burh ealle asmeade. wendon him þa to
scipon. & læddon þone arcebiscop mid him;
 1011.26. Wæs ða ræpling, se þe ær wæs Angelcynnes
heafod & Christendomes.
 1011.28. Þær man mihte þa geseon earmðe þær man ær
geseah blisse on þære ærman byrig, þanon us com ærest Christendom
& blisse for Gode & for worulde.
 1011.32. & hi heafdon þone arcebiscop mid him swalange oð
þone timan þe hi hine gemartyredon.
 1012.1. Her on þissum geare com Eadric ealdorman. & ealle
þa yldestan witan gehadode & leawede Angelcynnes to Lundenbyrig toforan
þam Eastron.
 1012.3. Wæs æsterdæg þa on ðam <foreign>datarum IDus
Aprilis</foreign>.
 1012.4. & hi þæra ða swa lange wæron oð þæt
gafol wæs eall gelæst ofer Eastran. þæt wæs <foreign>viii</foreign> þusend
punda.
 1012.5. Þa on þone Sæternesdæg wearð swiðe gestired
se here ongean þone biscop. forþan þe he nolde heom nan feoh behaten.
& forbead þæt man nan þing wið him syllan ne moste.
 1012.8. Wæron hi eac swyðe druncene. forþam þær wæs
gebroht win suðan.
 1012.10. Genamon þa þone biscop. leaddon hine to heora hustinga
on þone Sunnan efen <foreign>octabas Paschæ</foreign>. & hine þa þær oftorfodon
mid banum. & mid hryðera heafdum.
 1012.12. & sloh hine þa an heora mid anre æxe yre on þet
heafod. þet he mid þam dynte niðer asah. & his halige blod on ða
eorðan feoll. & his þa haligan sawle to Godes rice asende.
 1012.15. & þa biscopas Eadnoð & Ælfhun. & seo
burhwaru underfengon haligan þone lichaman on mergen & feredon hine to
Lundene mid ealre arwurðnisse. & hine bebyrigdon on sanctus Paulus
mynstre. & þær nu God swutelað þæs halgan martires mihta.
 1012.19. Ða þet gafol gelest wæs. & þa frið aðas
gesworene. þa toferde se here wide swa he ær gegaderod wæs.
 1012.21. Ða bugon to þam cyninge of þam here <foreign>xlv</foreign> scipa.
& him beheton þet hi woldon þisne eard healdan. & he hi fedan
scolde & scrydan.
 1013.1. On þam æftran geare þe se arcebiscop wæs
gemartyrod. se cyng gesætte Lifing biscop to Cantwarabyrig to ðam
arcestole.
 1013.3. & on þam ilcan geare toforan þam monðe Augustus
com Swegen cyning mid his flotan to Sandwic. & wende swyðe raðe abutan
East Englum. into Humbran muðan. & swa uppweard andlang Trentan þet he
com to Gegnesburh.
 1013.6. & þa sona abeah Uhtred eorl. & eall Norðhymbra
to him. & eall þæt folc on Lindesige. & syððan þet folc of
Fifburhingan. & raðe þæs eall here be norðan Wætlinga
stræte. & him man sealde gislas of ælcere scire.
 1013.10. Syððan he undergeat þet eall folc him to gebogen
wæs. þa bead he þæt man sceolde his here metian & horsian.
 1013.12. & he þa gewende syððan suðweard mid fulre
fyrde. & betæhte his scipa & þa gislas Cnute his sunu.
 1013.13. & syððan he com ofer Wæclingastræte, hi
wrohton þæt mæste yfel þe ænig here don mihte.
 1013.15. Wende þa to Oxnaforda. & seo burhwaru sona abeah
& gislode. & þanon to Winceastre. & þæt ilce dydon.
 1013.17. Wendon þa þanon eastward to Lundene. & mycel his
folces adranc on Temese. forðam hi nanre brycge ne cepton.
 1013.18. Ða he to þære byrig com. þa nolde seo burhwaru
abugan ac heoldan mid fullan wige ongean. forðan þær wæs inne se
cyning æþelred. & þurkil mid him.
 1013.21. Þa wende Swegen cyning þanon to Wealingaforda. &
swa ofer Temese westweard to Baðon. & sæt þær mid his fyrde.
 1013.23. & com Æþelmer ealdorman þider. & þa
weasternan þægnas mid him. & bugon ealle to Swegene. & gislodon.
 1013.25. Þa he eall þus gefaren heafde. wende þa norðweard
to his scipon.
 1013.26. & eall þeodscipe hine heafde for fullne cyning.
 1013.27. & seo burhwaru æfter þam on Lundene beah &
gislode. forþam hi ondreddon þæt he hi fordon wolde.
 1013.29. Bead þa Swegen full gild & metsunga to his here
þone winter. & þurcyl bead þæt ilce to þam here þe læg on
Grenawic. & buton þam hi hergodan swa oft swa hi woldon.
 1013.32. Ða ne duhte naðor þisse þeoda ne suðan. ne
norðan.
 1013.32. Þa wæs se cyng sume hwile mid þam flotan þe on
Temese wæron. & seo hlafdige wende þa ofer seo to hire broðor
Ricarde. & Ælsige abbot of Burh mid hire.
 1013.35. & se cyng sende Ælfun biscop mid þam
æþelinge Eadwarde. & Ælfrede ofer se. þæt he hi bewitan
sceolde.
 1013.37. & se cyng gewende þa fram þam flotan to ðam
middan wintra to Wihtlande. & wæs þær þa tid.
 1013.38. & æfter þære tide gewende þa ofer sæ to
Ricarde. & wæs þær mid him oð ðone byre þe Swegen dead
wearð.
 1013.41. & ða hwile þe seo læfdige mid hire broþer
wæs begondon sæ. Ælfsige abbot of Burh þe þær wæs mid hire
for to þone mynstre þe is gehaten Boneual þær sancte Florentines
lichama læg.
 1013.43. Fand þær ærm stede. ærm abbot & ærme
muneces, forþan þe hi forhergode wæron.
 1013.45. Bohte þa þær æt þone abbot & æt þe
muneces sancte Florentines lichaman eall buton þe heafod to <foreign>v</foreign> hundred
punda. & þa þe he ongean com þa offrede hit Crist & sancte
Peter.
 1014.1. Her on þissum geare Swegen geendode his dagas to
candelmæssan <foreign>iii Nonæ Februarii</foreign>. & se flota eall gecuron Cnut to
cyninge.
 1014.3. Ða geræddan þa witan ealle ge hadode ge læwede
þæt man æfter þam cyninge Æðelrede sende. & cwædon
þæt him nan leofre hlaford nære þonne heora gecynde hlaford. gif he
hi rihtlicor healdan wolde þonne he ær dyde.
 1014.6. Ða sende se cyng his sunu Eadward mid his ærendracan
hider. & het gretan ealne his leodscipe.
 1014.8. & cwæð þæt he heom hold hlaford beon wolde.
& ælc þæra þinga betan þe hi ealle ascunedon. & ælc
þæra þinga forgifan beon sceolde þe him gedon oððe gecweðen
wære. wið þam þe hi ealle anrædlice buton swicdome to him
gecyrdon.
 1014.12. & man þa fullne freondscipe gefæstnode mid worde
& mid wædde on ægðere healfe. & æfre ælcne Deniscne
cyning utlagede of Englalande gecwædon.
 1014.15. Ða com æðelred cyning innan þam lenctene ham to
his agenre ðeode. & he glædlice fram heom eallum onfangen wæs.
 1014.17. & þa syððon Swegen dead wæs. sætt Cnut mid
his here on Gegnesburh oð ða Eastron. & gewearð him & þam folce
on Lindesige anes. þæt hi hine horsian sceoldan. & syððan ealle
ætgædere faran & hergian.
 1014.20. Ða com se cyning æðelred mid fulre fyrde þider
ær hi gearwe wæron to Lindesige. & mann þa hergode. & bærnde
& sloh eall þet mancynn þæt man aræcan mihte.
 1014.23. Se Cnut gewende him ut mid his flotan. & wearð þet
earme folc þus beswican þurh hine.
 1014.24. & wænde þa suðweard oð þæt he com to
Sandwic. & let þær up þa gislas þe his fæder gesealde wæron.
& cearf of heora handa & heora nosa.
 1014.26. & buton eallum þisum yfelum se cyning het gyldan
þam here þe on Grenewic læg <foreign>xxi</foreign> þusend punda.
 1014.28. & on þissum geare on sancte Michæles
mæsseæfan. com þet mycele sæflod geond wide þisne eard. &
ærn swa feor up swa næfre ær ne dyde. & adrencte feala tuna. &
manncynnes unarimædlice geteall.
 1015.1. On þissum geare wæs þæt mycele gemot on
Oxonaforda.
 1015.2. & þær Eadric ealdorman beswac Sigeferð &
Morcær þa yldestan þægenas into Seofonburgum. bepæhte hi into his
bure. & hi man þær inne ofsloh ungerisenlice.
 1015.4. & se cyng þa genam eall heora æhta. & het
nimon Sigeferðes lafe & gebringon binnon Mealdelmes byrig.
 1015.6. Þa æfter litlum fece ferde Eadmund æðeling to.
& genam þæt wif ofer þes cynges willan. & heafde him to wife.
 1015.8. Ða toforan natiuitas sancte Mariæ ferde se
æðeling wæston norð into Fifburgum. & gerad sona ealle
Sigeferðes are & Morcares. & þæt folc eall him tobeah.
 1015.10. & þa on ðam ylcan timan com Cnut cyng to Sandwic.
& wende sona abutan Centland into West Seaxen oð he com to Fromuðan.
& hergode þa on Dorsætum & on Wiltunscire. & on
Sumærsæton. þa læg se cyng seoc æt Cosham.
 1015.14. Ða gaderode Eadric ealdorman fyrde & se æðeling
Eadmund be norðan.
 1015.15. Ða hi togædere comon. þa wolde se ealdorman
beswicon þone æþeling. & hi tohwurfon þa buton gefeohte forþam.
& rimdon heora feondum.
 1015.18. & Eadric ealdormann aspeon þa <foreign>xl</foreign> scipa fram þam
cyning. & beah þa to Cnute.
 1015.19. & West Seaxe bugon & gislodon. & horsodon
þone here. & he wæs þær þa oð midne winter.
 1016.1. Her on þissum geare com Cnut cyning mid his here <foreign>clx</foreign>
scipa. & Eadirc ealdormann mid him ofer Temese into Myrcan æt
Cræcilade.
 1016.3. & wendon þa to Wæringscire innon þære
middewintres tide. & hergodon & bærndon & slogon eall þæt
hi to comon.
 1016.5. Ða ongan se æðeling Eadmund to gadrienne fyrde.
 1016.6. Þa seo fyrd gesomnod wæs. þa ne onhagode him buton
se cyng þære wære. & hi hæfdon þære burhware fultum of
Lundene.
 1016.8. Geswicon þa þære fyrding. & færde ælc mann
him ham.
 1016.9. Ða æfter þære tide þa bead mann eft fyrde be
fullum wite. þæt ælc mann þe feor wære forð gewende.
 1016.10. & mann sende to þam cyninge to Lundene. &
bædon hine þæt he come ongean þa fyrde mid þam fultume þe he
gegaderian mihte.
 1016.12. Ða hi ealle tosomne comon. þa ne beheold hit naht þe
ma þe hit oftor ær dyde.
 1016.14. Þa cydde mann þam cyninge þæt hine mann beswicon
wolde. þa þe him on fultume beon sceolden. Forlet ða þa fyrde. &
cyrde him eft to Lundene.
 1016.17. Ða rad se æþeling Eadmund to Norðhymbran to
Vhtrede eorl. & wænde ælc mann þæt hi woldon fyrde somnian
ongean Cnut cyng.
 1016.19. Þa ferdon hi into Stæffordscire. & into
Scrobbesbyrig. & to Legeceastre.
 1016.20. & hergodon hi on heora healfe & Cnut on his.
 1016.21. & wende him þa ut þurh Buccingahamscire into
Beadafordscire. & þanon to Huntandunscire. andlang fennes to Stanforda.
& ða into Lincolnescire. þanon to Snotingahamscire. & swa to
Norðhymbran to Eoforwicweard.
 1016.25. Ða Uhtred geaxode þis. ða forlet he his hergunga
& efeste norðweard. & beah þa for nede. & ealle Norðhymbran
mid him.
 1016.27. & he gislode. & hine man ðeah hwæðere
ofsloh. & þurcytel Nafanan sunu mid him.
 1016.28. & þa æfter þæs se cyng Cnut gesætte Yric
into Norðhymbran to eorle. eall swa Uhtred wæs.
 1016.29. & syððan wendon him suðweard oðres weges eall
be westan. & com þa eall se here toforan þam Eastron to scipon.
 1016.31. & se æþeling Ædmund wende to Lundene to his
fæder. & þa æfter Eastron wende se cyng Cnut mid eallum his scipum
to Lundeneweard.
 1016.35. Ða gelamp hit þet se cyng æðelred forðferde
ær ða scipu comon.
 1016.36. He geendode his dagas on sanctes Georius mæssedæge
æfter mycclum geswince. & earfoðnissum his lifes.
 1016.37. & þa æfter his ende. ealle þa witan þe on
Lundene wæron & se burhwaru gecuron Eadmund to cynge. & his rice he
heardlice werode þa hwile þe his tima wæs.
 1016.41. Þa comon þa scipo to Grenawic to þam gandagum. &
binnon lytlum fæce wendon to Lundene.
 1016.42. & dulfon þa ane mycele dic on ða suðhealfe &
drogon heora scipa on westhealfe þære brycge. & bedicodon syððon
þa burh uton þæt nan mann ne mihte ne inn ne ut.
 1016.45. & oft rædlice on ða burh fuhton. ac hi heom
heardlice wiðstodon.
 1016.46. Þa wæs Eadmund cyng ær þam gewend ut. &
gerad þa West Seaxan. & him beah eall folc to.
 1016.47. & raðe æfter þam he gefeaht wið þone here
æt Peonnan wið Gillinga. & oðer gefeoht he gefeaht æfter middan
sumera æt Sceortstane.
 1016.49. & þær mycel wæll feoll on ægðre healfe.
& þa heres him sylfe toeodon on ðam gefeohte.
 1016.51. & Eadric ealdorman & Ælmær Deorlingc
wæron þam here on fultume ongean Eadmund cyng.
 1016.52. & þa gegaderode he <foreign>iii</foreign> siðe fyrde & ferde to
Lundene. & þa burhware ahredde. & þone here aflymde to scipon.
 1016.54. & þa wæs ymbe twa niht þæt se cyning gewende
ofer æt Brentforda. & þa wið þone here gefeaht & hine
aflymde.
 1016.56. & þær adranc mycel Ænglisces folces on heora
agenre gymeleaste. þa ðe ferdon beforan þære fyrde. & fang woldon
fon.
 1016.58. & se cyning wende æfter þam to West Seaxan. &
his fyrde gesomnode.
 1016.59. Ða gewende se here sona to Lundene. & þa burh
utone besæton. & hire stranglice wiðfeaht ge be wætere ge be lande.
ac se ælmihtiga God hi ahredde.
 1016.62. Se here gewende þa æfter þam fram Lundene mid heora
scipum into Arwan. & þar up foran. & feordon on Myrcean. & slogon
& bærndon swa hwæt swa hi oferforon. swa heora gewuna wæs.
 1016.65. & heom metes tilodon. & hi drifon ægðer ge
scipa. ge heora drafa into Medewæge.
 1016.66. Ða gesomnode Eadmund cyng <foreign>iiii</foreign> siþe ealle
Englaþeode. & ferde ofer Temese to Brentforda. & ferde innan Cent.
 1016.68. & se here him fleah beforan mid hira horsa into
Sceapige. & se cyng ofsloh heora swa feala swa he offaran mihte.
 1016.70. & Eadric ealdormann gewende þa ðæne cyng ongean
æt Ægeles forda. næs nan mare unræd gered þonne se wæs.
 1016.73. Se here gewende eft up on East Seaxan. & ferde into
Myrcean. & fordydon eall þæt he oferferde.
 1016.74. Ða se cyng geaxode þæt se here uppe wæs. ða
gesomnode he <foreign>v</foreign> siðe ealle Englaþeode. & ferde him æt hindan. &
offerde hi innan East Seaxan æt þere dune þe mann hæt Assandun. &
þær togædere heardlice fengon.
 1016.78. Ða dyde Eadric ealdormann swa he oftor ær dyde.
astealde þone fleam ærest mid Magesæton. & swa aswac his
cynehlaforde. & ealle þeode.
 1016.80. Þær hæfde Cnut sige. & gefeaht him eall
Englaland.
 1016.81. Þær wearð ofslagen Eadnoð. & Wulsige abbot.
& Ælfric ealdorman. & Godwine ealdorman. and Ulfcytel of East
Englan. & Æðelward Æðelsiges sunu ealdormannes. & eall se
dugoð on Angelcinne.
 1016.85. Ða æfter þisum gefeohte wende Cnut cing upp mid his
here to Gleaweceastrescire. þær he geherde secgan þet se cyng wæs
Eadmund.
 1016.87. Ða gerædde Eadric ealdormann & þa witan þe
ðær wæron þæt þa cyningas seht namon heom betweonan. & hi
gislas sealdon heom betweonan.
 1016.89. & þa cyningas comon togædere æt Olanige. &
heora freondscipe þær gefæstnodon. ge mid wedde ge mid aðe. &
þæt gyld setton wið þone here.
 1016.91. & hi tohwurfon þa mid þisum sehte. & feng
Eadmund cing to Weast Seaxan & Cnut to Myrcean.
 1016.94. Se here gewende þa to scipon mid þam þingum þe hi
gefangen hæfdon. & Lundenewaru griðede wið þone here. & heom
frið gebohtan.
 1016.96. & se here gebrohton heora scipa on Lundene. &
heom wintersetle þær inne namon.
 1016.98. Ða to sanctus Andreas mæssan forðferde se cyng
Eadmund. & is byrged mid his ealdan fæder Eadgare on Glæstingabyrig.
 1016.100. & on þam ilcan geare forðferde Wulfgar abbot on
Abbandune. & feng Æðelsige to.
 1017.1. Her on þisum geare feng Cnut cyning to eall Angelcynnes
rice. & hit todæld on fower. him sylfum West Seaxan. & þurcylle
East Englan. & Eadrice Myrcean. & Yrice Norðhymbran.
 1017.4. & on þisum geare wæs Eadric ealdormann ofslagen.
& Norðman Leofwines sunu ealdormannes. & Æðelword
Æðelmæres sunu þæs grætan. & Brihtric Ælfgetes sunu on
Dæfenanscire.
 1017.7. & Cnut cyng aflymde ut Ædwig Æðeling. &
Eadwig ceorla cyng.
 1017.8. & þa to foran <foreign>kalendæ Augustii</foreign> het se cyng
feccan him Æðelredes lafe þes oðres cynges him to cwene Ricardes
dohtor.
 1018.1. On þisum geare wæs þæt gafol gelæst ofer eall
Angelcynn. þæt wæs ealles <foreign>lxxii</foreign> þusend punda. buton þam þe seo
burhwaru on Lundene guldon <foreign>xi</foreign> þusend punda.
 1018.3. & se here ferde þa sum to Denmearcon. & <foreign>xl</foreign>
scipo belaf mid þam cyninge Cnute.
 1018.5. & Dene & Engle wurdon sammæle æt Oxnaforda.
 1018.6. & her Æðelsige abbot forðferde on Abbandune.
& feng Æðelwine to.
 1019.1. Her gewende Cnut cyng to Denmearcon. & þær wunode
ealne winter.
 1020.1. Her com Cnut cyng to Englalande.
 1020.1. & þa on Eastron wæs mycel gemot on Cyrnceastre.
þa geutlagode mann Æðelword ealdorman.
 1020.2. & on þissum geare se cyng for to Assandune. &
Liuing arcebiscop forðferde. & Æðelnoð munuc & decanus æt
Cristes cyrcan wæs þe ilcan geare þarto gehadod to biscop.
 1021.1. Her on þysum geare Cnut cyng to Martinus mæssan
geutlagode þurkil eorl.
 1022.1. Her Cnut cyng for ut mid his scipum to Wiht.
 1022.1. & Æðelnoð biscop for to Rome. & wæs
underfangen þær fram Benedicte þam papan myd mycclum wurðsciþe.
& mid his agenum handum him his pallium onsette. & to arcebiscop
arwurðlice gehalgode.
 1022.5. & he syððan mid þam pallium þær mæssode
swa se papa him gewissode. & he hine gereordode æfter þam mid þam
papan. & syððon mid fulre bletsunge ham gewende.
 1022.8. & Leofwine abbot se wæs unrihtlice of Elig
adræfed wæs his gefera. & hine þær ælces þinges
geclænsode þe him mann onsæde. swa se papa him tæhte on þes
arcebiscopes gewitnesse. & on ealles þæs geferscipes þe him mid
wæs.
 1023.1. Her forðferde Wulfstan arcebiscop. & feng Ælfric
to. & þæs ilcan geares Æðelnoð arcebiscop ferede sancte
Ælfeges arcebiscop reliquias to Cantwarbyrig of Lundene.
 1024.1. <foreign>Hic Ricardus secundus obiit. Ricardus filius eius regnauit
prope uno anno. et post eum regnauit Rodbertus frater eius viii annis</foreign>.
 1025.1. Her for Cnut cyng to Denmearcon mid scipon to þam holme
æt ea þære halgan. & þær comon ongean Vlf & Eglaf. &
swiðe mycel here ægðer ge landhere ge sciphere of Swaðeode.
 1025.4. & þær wæs swiðe feala manna forfaren on
Cnutes cynges healfe. ægðer ge Deniscra manna ge Engliscra. & þa
Sweon heafdon weallstowe geweald.
 1028.1. Her for Cnut cyng of Englalande mid fiftig scipum to
Norwegum. & adraf Olaf cyning of þam lande. & geahnode him þet
land.
 1029.1. Her com Cnut cyng eft ham to Englalande.
 1030.1. Her com Olaf cyng eft into Norwegum. & þet folc
gegaderode him togeanes. & him wið gefuhton. & he wearð þær
ofslagen.
 1031.1. Her for Cnut cyng to Rome. & þy ilcan geare he for to
Scotlande. & Scotta cyng him tobeah Mælcolm. & twegen oðre
cyningas. Mælbæþe. & Iehmarc.
 1031.3. <foreign>Rodbertus comes obiit in peregrinatione. et successit rex
Willelmus in puerili ætate</foreign>.
 1032.1. Her on þissum geare atywde þæt wildefyr. ðe nan
mann æror nan swylc ne gemunde. & gehwær hit derode eac on manegum
stowum.
 1032.3. & on þam ilcan geare forðferde Ælfsige biscop on
Winceastre. & Ælfwine þæs cynges preost feng þærto.
 1033.1. Her on þisum geare forðferde Merehwit biscop on
Sumersæton. & he is bebyrged on Glæstingabyrig.
 1034.1. Her forðferde Æðeric biscop.
 1036.1. Her forðferde Cnut cyng æt Sceaftesbyrig. & he is
bebyrged on Winceastre on Ealdan mynstre.
 1036.2. & he wæs cyng ofer eall Englaland swyðe neh <foreign>xx</foreign>
wintra.
 1036.3. & sona æfter his forsiðe wæs ealra witena gemot
on Oxnaforda. & Leofric eorl & mæst ealle þa þegenas benorðan
Temese. & þa liðsmen on Lunden. gecuron Harold to healdes ealles
Englalandes. him & his broðor Hardacnute þe wæs on Denemearcon.
 1036.7. & Godwine eorl. & ealle þa yldestan menn on West
Seaxon. lagon ongean swa hi lengost mihton. ac hi ne mihton nan þing ongean
wealcan.
 1036.10. & man gerædde þa þæt Ælfgifu Hardacnutes
modor sæte on Winceastre mid þæs cynges huscarlum hyra suna. &
heoldan ealle West Seaxan him to handa. & Godwine eorl wæs heora
healdest mann.
 1036.13. Sume men sædon be Harolde þæt he wære Cnutes
sunu cynges. & Ælfgiue Ælfelmes dohtor ealdormannes. ac hit þuhte
swiðe ungeleaflic manegum mannum. & he wæs þæh full cyng ofer
eall Englaland.
 1037.1. Her man dræfde ut Ælfgife Cnutes cynges lafe. seo
wæs Hardacnutes cynges modor.
 1037.2. & heo gesohte þa Baldewines grið be suðan sæ.
& he geaf hire wununge on Bricge. & he hi mundode. & heold þa
hwile þe heo þær wæs.
 1038.1. Her forðferde Æðelnod arcebiscop on <foreign>kalendæ
Novembris</foreign>. & þæs ymbe litel Æðelric biscop on Suð Seaxum.
& þa toforan Cristes mæssan Brihteh biscop on Wigraceastrescire.
& raðe þæs Ælfric biscop on East Englum.
 1038.4. & þa feng Eadsige biscop to þam arcebiscoprice.
& Grymcytel to ðam on Suð Sexum. & Liuing biscop to
Wigraceastrescire. & to Gleawcestrescire.
 1039.1. Her forðferde Harold cyng on Oxnaforda on <foreign>xvi kalendæ
Aprilis</foreign>. & he wæs bebyrged æt West mynstre. & he weolde
Englalandes <foreign>iiii</foreign> gear & <foreign>xvi</foreign> wucan.
 1039.3. & on his dagum man geald <foreign>xvi</foreign> scipan æt ælcere
hamulan <foreign>viii</foreign> marc. eall swa man ær dyde on Cnutes cynges dagum.
 1039.5. & on þis ilcan geare com Hardacnut cyng to Sandwic
<foreign>vii</foreign> nihtum ær middan sumera.
 1039.6. & he wæs sona underfangen ge fram Anglum ge fram
Denum. þeah þe his rædes menn hit syððon strange forguldon. ða hi
gerædden þet man geald <foreign>lxii</foreign> scipon æt ælcere hamelan <foreign>viii</foreign> marc.
 1039.9. & on þis ilcan geare eode se sæster hwætes to
<foreign>lv</foreign> penega & eac furðor.
 1040.1. Her wæs þet heregeold gelæst. þæt wæron
<foreign>xxi</foreign> þusend punda. and <foreign>xcix</foreign> punda. & mann geald syððan <foreign>xxxii</foreign>
scipon <foreign>xi</foreign> þusend punda & <foreign>xlviii</foreign> punda.
 1040.3. & On ðis ilcan geare com Eadward Æðelredes sunu
cinges hider to lande of Weallande. se wæs Hardacnutes cynges broðor, hi
wæron begen Ælfgiues suna. seo wæs Ricardes dohtor eorles.
 1041.1. Her forðferde Hardacnut cyng æt Lambhyðe on <foreign>vi idus
Iunii</foreign>. & he wæs cyng ofer eall Englaland twa gear buton <foreign>x</foreign> nihtum.
& he is bebyrged on Ealdan mynstre on Winceastre mid Cnute cynge his
fæder.
 1041.4. & ear þan þe he bebyrged wære. eall folc geceas
Eadward to cynge on Lundene. healde þa hwile þe him God unne.
 1041.6. & eall þæt gear wæs swiðe hefig time on
manegum þingum. & mislicum. ge on unwæderum. ge on eorðwæstmum.
 1041.8. & swa mycel orfes wæs þæs geares forfaren. swa
nan man ær ne gemunde. ægðer ge þurh mistlice coða ge þurh
ungewyderu.
 1041.10. On þis ilcan tyme forðferde Ælfsine abbot of Burh.
& man ceas þa Arnwi munec to abbod. forþan þe he wæs swiðe god
man & swiðe bilehwit.
 1042.1. Her wæs Æðward gehalgod to cyng on Winceastre on
æsterdæg mid mycclum wurðscipe. & þa wæron Eastron on <foreign>iii
Nonæ Aprilis</foreign>.
 1042.3. Eadsige arcebiscop hine halgode. & foran eallum folce
hine well lærde. & to his agenre neode. & ealles folces well
monude.
 1042.4. & Stigand preost wæs gebletsod to biscope to East
Englum.
 1042.5. & raðe þæs se cing let geridan ealle þa land
þe his modor ahte him to handa. & nam of hire eall þæt heo ahte on
golde & on seolfre. & on unasecgendlicum þingum. forþan heo hit
heold to feste wið hine.
 1043.1. Her Eadsige arcebiscop forlet þet biscoprice for his
untrumnisse. & bletsode þær to Siward abbot of Abbandune to biscope be
þæs cynges læfe & ræda. & Godwines eorles.
 1043.3. Hit wæs elles feawum mannum cuð ær hit gedon
wæs. forþan se arcebiscop wende þæt hit sum oðer mann abiddan wolde
oððe gebicgean. þe he his wyrs truwude and uðe. gif hit ma manna
wiste.
 1043.7. & On þisum wæs swyðe mycel hungor ofer
Englaland. & corn swa dyre swa nan mann ær ne gemunde. swa þæt se
sester hwætes eode to <foreign>lx</foreign> penega. & eac furðor.
 1043.9. & þæs ylcan geares se cyng for ut to Sandwic mid
<foreign>xxxv</foreign> scipon.
 1043.10. & Æðelstan cyriceweard feng to ðam abbotrice
æt Abbandune. & Stigand feng to his biscoprice.
 1043.13. Her nam Ædward cyng Godwines dohtor eorles him to
cwene.
 1043.14. & on þis ilcan geare forðferde Brihtwold biscop.
& he heold þæs biscoprices <foreign>xxxviii</foreign> wintra. & Hereman þes
cynges preost feng to þam biscoprice.
 1043.16. & on þysum geare man halgode Wulfric to abbot æt
Sancte Augustine to Cristes mæssan on Stephanes mæssedæg be þes
cynges gelæfan & Ælfstanes abbotes for his mycelre untrumnysse.
 1044.1. Her forðferde Liuing biscop on Defenascire. & Leofric
feng þærto se wæs þæs cynges preost.
 1044.2. And on þisum ilcan geare forðferde Ælfstan abbot
æt Sancte Augustine <foreign>iii nonæ IVLII</foreign>. & on þis ilcan geare wearð
aflemed ut Osgot Clapa.
 1045.1. Her forðferde Grymkytel biscop on Suð Sexum. & feng
Heca ðes cynges preost þærto.
 1045.2. And on þysum geare forðferde Ælfwine biscop on
Winceastre. on <foreign>iiii klanedæ Septembris</foreign>. & feng Stigand biscop
benorðan þærto.
 1045.4. & on ðam ilcan geare ferde Swegen eorl ut to
Baldewines lande to Brycge, & wunode þær ealne winter. & wende
þa to sumere ut.
 1046.1. Bellum apud Uallium Dunas.
 1046.1. Her forðferde Æþelstan abbot on Abbandune. and feng
Spearhafoc munuc to of Sancte Eadmundesbyrig.
 1046.3. & on þis ilcan geare forðferde Siward biscop. &
feng Eadsige arcebiscop eft to eallum þam biscop rice.
 1046.4. & on þis ilcan geare comon to Sandwic. Loðen &
Yrling mid <foreign>xxv</foreign> scipon. & namon þær unasecgendlice herehuðe. on
mannum & on golde & on seolfre, þet nan man nyste hwæt þæs
ealles wes.
 1046.8. & wendon þa onbuton Tenet. & woldon þær
þet ilce don. ac þet landfolc hardlice wiðstodon. & forwerndon heom
ægðer ge upganges ge wæteres.
 1046.10. & aflymdon hi þanon mid ealle. & hi wendon heom
þanon to East Seaxan. & hergodon þær & namon menn. & swa
hwæt swa hi findan mihtan.
 1046.12. & gewendon him þa east to Baldewinesland. &
sealdon þær þet hi gehergod hæfdon. & ferdon heom syððon east
þanon þe hi ær comon.
 1046.15. Her on þisum geare wæs se myccla synoð æt Sancte
Remei.
 1046.16. Ðær wæs on Leo se papa. & se arcebiscop of
Burgundia. & se arcebiscop of Bysincun. & se arcebiscop of Treueris.
& se arcebiscop of Remis. & manig mann þærto ge hadode ge
læwede.
 1046.18. & Edward cyng sende þider Dudocc biscop. &
Wilfric abbot of Sancte Augustine. & Elfwine abbot. þæt hi sceolden
þam cynge cyðan hwæt þær to Cristendome gecoren wære.
 1046.21. & on þis ylcan geare ferde Eadward cyng ut to
Sandwic mid mycclan sciphere. & com Swegn eorl in mid <foreign>vii</foreign> scipon to
Bosenham. & griðode wið þone cyng.
 1046.25. & behet man him þæt he moste wurðe beon ælc
þæra þinga þe he ær ahte.
 1046.26. Ða wiðlæg Harold eorl his broðor & Beorn
eorl, þæt he ne moste beon nan þæra þinga wurðe þe se cyng him
geunnen hæfde. ac sette man him <foreign>iiii</foreign> nihta grið to his þæt scipon.
 1046.29. Ða wearð hit under þam þet þam cynge com word
unnfrið scipa lægen bewestan and hergodon.
 1046.30. Ða gewende Godwine eorl west onbuton mid þes cynges
<foreign>ii</foreign> scipum. þam anan steorde Harold eorl. & þam oðran Tostig his
broðor. & landesmanna scipa <foreign>xlii</foreign>.
 1046.33. Þa scyfte man Harold eorl up þæs cynges scipe þe
Harold eorl ær steorde. þa gewendon hi west to Peuenesea. & lægen
þær wederfeste.
 1046.35. Þa þes binnon <foreign>ii</foreign> dagum. þa com Swegen eorl
þider. & spec wið his feder & wið Beorn eorl. & bed Beorn
þæt he sceolde faran mid him to ðam cynge to Sandwic. & fylstan him
to þæs cynges freondscipe. & he þæs tiðode.
 1046.39. Gewendon heom þa swylce hi woldon to ðam cynge.
 1046.40. Ða amang þam þe hi ridon. þa bæd Swegen hine
þet he sceolde faran mid him to his scipon. tealde þæt his sciperes
woldon wændon fram him buton he þe raðor come.
 1046.43. Hi gewendon þa begen þær his scipu lægen.
 1046.43. Þa hi þyder comon. þa bæd Swegen eorl hine
þæt he sceolde gewendon mid him to scipe.
 1046.45. He forweornde swiðe. swa lange oð his sciperes
gefengon hine. & wurpon hine on þone bat. & bundon hine. & reowan
to scipe. & dydon hine þær on.
 1046.47. Tugon þa up heora segel. & urnon west to Axamuðan.
& hæfdon hine mid heom. oð þet hi ofslogon hine. & namon þone
lichaman. & bebyrgedon innan anre cyrican.
 1046.50. & comon þa his freond & litsmen of Lundene.
& namon hine up. & feredon hine to Winceastre to Ealdanmynstre. &
he is þær byrged wið Cnut cyng his eam.
 1046.53. & Swegen gewende þa east to Baldewineslande. &
sæt þær ealne winter on Brycge mid his fullan griðe.
 1046.55. & on þam ylcan geare forðferde Eadnoð biscop
benorðan. & sette man Ulf to biscop.
 1047.1. Her on þisum geare wæs mycel gemot on Lundene to
midfestene. & man sette ut <foreign>ix</foreign> litsmanna scipa. & fif belifan wið
æftan.
 1047.4. & on þysum ilcan geare com Swegen eorl into
Englalande.
 1047.5. & on þysum ilcan geare wæs se mycele sinoð on
Rome. & Eadward cyng sende þider Hereman biscop. & Ealdred biscop.
& hi comon þyder on Easteræfen.
 1047.7. & eft se papa hæfde sinoð on Uercel. & Vlf
biscop com þærto. & forneah man sceolde tobrecan his stef, gif he ne
sealde þe mare gersuman. forðan he ne cuðe don his gerihte swa wel swa he
sceolde.
 1047.10. & on þisum geare forðferde Eadsige arcebiscop
<foreign>iiii kalendæ Novembris</foreign>.
 1048.1. Her on þisum geare Eadward cyng gesette Rodbyrd on
Lundene to arcebiscop to Cantwarabyrig on Lengtene. & þæs sylfan
Lentenes he for to Rome æfter his pallium.
 1048.3. & se cyng geaf þet biscoprice on Lundene Sparhafoc
abbot of Abbandune. & se cyng geaf þæt abbotrice Roðulfe biscop his
mæge.
 1048.5. Ða com se arcebiscop fram Rome ane dæge ær sanctus
Petrus mæsseæfene. & gesæt his arcebiscopstol æt
Cristescyrcean on sanctus Petrus mæssedæg. & sona þæs to þam
cyng gewænde.
 1048.8. Ða com Sparhafoc abbod be wege to him mid þæs
cynges gewrite & insegle. to þan þet he hine hadian sceolde to biscop
into Lundene. þa wiðcweð se arcebiscop. & cwæð þet se papa hit
him forboden hæfde.
 1048.11. Þa gewende se abbod ongean þone arcebiscop eft to
ðam, & þær þes biscophades gernde. & se arcebiscop him
anrædlice forwernde. & cwæð þet se papa hit him forboden
hæfde.
 1048.14. Ða gewende se abbod to Lundene. & sæt on þam
biscoprice þe se cyng him ær geunnan hæfde be his fulre leafe ealne
þone sumor & þone hærfest.
 1048.18. & com þa Eustatius fram geondan sæ sona æfter
þam biscop. & gewende to ðam cynge. & spæc wið hine þæt
þæt he þa wolde. & gewende þa hamweard.
 1048.20. Þa he com to Cantwarbyrig east þa snædde he
þær & his menn. & to Dofran gewende.
 1048.21. Ða he wæs sume mila oððe mare beheonan Dofran.
þa dyde he on his byrnan. & his geferan ealle. & foran to Dofran.
 1048.23. Þa hi þider comon. þa woldon hi innian hi þær
heom sylfan gelicode.
 1048.25. Þa com an his manna. & wolde wician æt anes
bundan huse his unðances. & gewundode þone husbundon. & se husbunda
ofsloh þone oðerne.
 1048.27. Ða wearð Eustatius uppon his horse. & his gefeoran
uppon heora & ferdon to þam husbundon. & ofslogon hine binnan his
agenan heorðæ.
 1048.29. & wendon him þa up to þære burgeweard. &
ofslogon ægðer ge wiðinnan ge wiðutan. ma þanne <foreign>xx</foreign> manna. &
þa burhmen ofslogon <foreign>xix</foreign> menn on oðre healfe. & gewundoden þæt hi
nystan hu fela.
 1048.33. & Eustatius ætbærst mid feawum mannum. &
gewende ongean to þam cynge. & cydde be dæle hu hi gefaren hæfdon.
 1048.35. & wearð se cyng swiþe gram wið þa burhware.
& ofsænde se cyng Godwine eorl. & bæd hine faran into Cent mid
unfriða to Dofran. forþan Eustatius hæfde gecydd þam cynge þet hit
sceolde beon mare gylt þære burhwaru þonne his.
 1048.38. Ac hit næs na swa. & se eorl nolde na
geðwærian þære infare. forþan him wæs lað to amyrrene his
agenne folgað.
 1048.41. Ða sende se cyng æfter eallon his witan. & bead
heom cuman to Gleaweceastre neh þære æftre sancte Maria mæssan.
 1048.43. Þa hæfdon þa welisce menn gewroht ænne castel on
Herefordscire on Swegenes eorles folgoðe. & wrohten ælc þæra
harme. & bismere þæs cynges mannan þær abutan þe hi mihton.
 1048.46. Ða com Godwine eorl & Swegen eorl & Harold eorl
togædere æt Byferesstane. & manig mann mid heom. to ðon þæt hi
woldon faran to heora cynehlaforde. & to þam witan eallon þe mid him
gegaderode wæron. þæt hi þæs cynges ræd hæfdon & his
fultum. & ealra witena. hu hi mihton þæs cynges bismer awrecan &
ealles þeodscipes.
 1048.51. Ða wæron þa wælisce men ætforan mid þam
cynge. & forwregdon ða eorlas. þet hi ne moston cuman on his eagon
gesihðe. Forðan hi sædon þæt hi woldon cuman þider for þes
cynges swicdome.
 1048.54. Wæs þær cuman Siward eorl & Leofric eorl.
& mycel folc mid heom norþan to þam cynge. & wæs þam eorle
Godwine & his sunan gecydd þæt se cyng & þa menn þe mid him
wæron. woldon rædon on hi. & hi trymedon hi fæstlice ongean.
þæh him lað wære þæt hi ongean heora cynehlaford standan
sceoldan.
 1048.59. Ða gerædden þa witan on ægðer halfe þæt
man ða ælces yfeles geswac. & geaf se cyng Godes grið & his
fulne freondscipe on ægðre healfe.
 1048.63. Ða gerædde se cyning & his witan þæt man
sceolde oðre syðan habban ealra gewitena gemot on Lundene to hærfestes
emnihte.
 1048.65. & het se cyning bannan ut here. ægðer ge
besuðan Temese ge benorðan eall þæt æfre betst wæs.
 1048.66. Ða cwæð man Swegen eorl utlah. & stefnode man
Godwine eorle & Harolde eorle to þon gemote swa raðe swa hi hit gefaran
mihton.
 1048.68. Þa hi þider utcomon. þa stefnede heom man to gemote.
þa gyrnde he griðes & gisla. þet he moste unswican into gemote cuman.
& ut of gemote.
 1048.71. Ða gyrnde se cyng ealra þæra þegna þe þa
eorlas ær hæfdon. & hi letan hi ealle him to handa.
 1048.73. Þa sende se cyng eft to heom. & bead heom þæt
hi comon mid <foreign>xii</foreign> mannum into þæs cynges ræde.
 1048.74. Þa geornde se eorl eft griðes & gisla. þæt he
moste hine betellan æt ælc þæra þinga þe him man on lede.
 1048.76. Þa wyrnde him mann ðera gisla. & sceawede him mann
<foreign>v</foreign> nihta grið ut of lande tofarenne.
 1048.78. & gewende þa Godwine eorl & Swegen eorl to
Bosenham & scufon ut heora scipu. & gewendon heom begeondan sæ.
& gesohton Baldewines grið. & wunodon þær ealne þone winter.
 1048.81. & Harold eorl gewende west to Yrlande. & wæs
þær ealne þone winter on þes cynges griðe.
 1048.82. & sona þæs þe þis wæs. þa forlet se cyng
þa hlæfdian. seo wæs gehalgod him to cwene. & let niman of hire
eall þæt heo ahte. on lande. & on golde. & on seolfre & on
eallon þingon. & betæhte hy his swyster to Hwerwillon.
 1048.87. & Sparhafoc abbod wearð ða adrifen ut of þam
biscoprice on Lundene. & wes Willelm þæs cynges preost gehadod
þærto.
 1048.89. & man sette þa Oddan to eorle ofer Defenascire.
& ofer Sumersæton. & ofer Dorseton. & ofer Wealas. & mann
sette Ælfgar Leofrices sunu eorles ðane eorldom on handa þe Harold ær
ahte.
 1052.1. Her on ðisum geare forðferde Ælfgiue Ymma Eadwardes
cynges modor & Hardacnutes cynges.
 1052.2. & on þam sylfan geare gerædde se cyng & his
witan þæt mann sceolde forðian ut to Sandwic scipu. & setton Raulf
eorl & Oddan eorl to heafodmannum þærto.
 1052.5. Ða gewende Godwine eorl ut fram Brycge mid his scypum to
Yseran. and let ut ane dæge ær midsumeres mæsseæfene þæt he
com to Næsse. þe is besuðan Rumenea.
 1052.8. Þa com hit to witenne þam eorlum ut to Sandwic. &
hi þa gewendon ut æfter þam oðrum scipum. & bead man landfyrde ut
ongean þa scipu.
 1052.10. Þa amang þison þa wearð Godwine eorl gewarnod.
& gewende him þa into Pefenesea. & wearð þæt wæder swiðe
strang. þæt þa eorlas ne mihton gewitan hwet Godwine eorl gefaren
hæfde.
 1052.13. & gewende þa Godwine eorl ut agean þæt he com
eft to Brycge. & ða oðra scipu gewenden heom eft ongean to Sandwic.
 1052.15. & gerædde man þa þæt þa scipu gewendan eft
ongean to Lundene. & sceolde man setton oðre eorlas & oðre
hasæton to þam scipum. ða lengde hit man swa lange þæt seo scipfyrd
eall belaf. & gewendon ealle heom ham.
 1052.19. Ða geaxode Godwine eorl þet. & teah þa up his
segl & his lið. & gewendon heom þa west on an to Wiht. & eodon
þær up. & hergodon swa lange þær þæt þæt folc geald
heom swa mycel swa hi heom on legden.
 1052.22. & gewendon heom þa westweard oð þet hi comon to
Portlande. & eodon þær up & dydon to hearme swa hwet swa hi don
mihton.
 1052.26. Þa wes Harold gewend ut of Yrlande mid nigon scipon.
& com þa up æt Portlocan. & wes þær mycel folc gegaderod
ongean. ac he ne wandode na him metes to tylienne.
 1052.28. Eode up. & ofsloh þær mycelne ende þes folces.
& nam him on orfe. & on mannum. & on æhtum. swa him gewearð.
 1052.30. & gewende him þa eastweard to his feder. &
gewendon heom þa begen eastweard þæt hi comon to Wiht. & namon
þær þæt him ær wiðæftan wæs.
 1052.33. & gewendon heom þa þanon to Pefenesea. &
begeat forð mid him swa fela scipu. swa þær fera wæron. & swa
forð þæt he com to Næsse. & begeat ealle þa scipu. þe
wæron on Rumenea. & on Hyþe & on Folcesstane.
 1052.36. & gewendon þa east to Dofran. & eodon þær
up. & namon him þær scipu. & gislas. swa fela swa hi woldon.
 1052.38. & ferdon swa to Sandwic. & dydon hand þæt
sylfa. & heom man geaf æghwer gislas. & metsunga. þær þær
hi gyrndon.
 1052.40. & gewendon heom þa to Norðmuðan. & swa to
Lundeneweard.
 1052.41. & sume þa scipu gewendon binnon Scepige. & dydon
þær mycelne hearm. & gewendon heom to Middeltune þæs cynges.
& forbearndon þæt eall. & wæron heom to Lundeneweard æfter
þam eorlan.
 1052.44. Þa hi to Lundene comon. þa læg se cyng & þa
eorlas ealle þær ongean mid <foreign>L</foreign> scipum.
 1052.46. Þa sendon þa eorlas to þam cynge. & gerndon to
him þæt hi moston beon wurðe ælc þæra þinga þe heom mid
unrihte ofgenumen wæs.
 1052.48. Ða wiðlæg se cyng sume hwile þeah. swa lange oð
þet folc þe mid þam eorle wes. wearð swiðe astyred ongean þone
cyng. & ongean his folc. swa þæt se eorl sylf earfoðlice gestylde
þæt folc.
 1052.51. Þa ferde Stigand biscop to mid Godes fultume. & þa
wise menn ægðær ge binnan burh ge buton. & geræddon þæt man
tremede gislas on ægðer healfe. & man swa dyde.
 1052.54. Ða geaxode Rotberd arcebiscop & þa Frencisce menn
þæt. genamon heora hors. & gewendon sume west to Pentecostes castele.
sume norð to Rodbertes castele.
 1052.57. & Rodberd arcebiscop & Vlf biscop gewendon ut
æt Æstgeate. & heora geferan. & ofslogon. & elles amyrdon
manige iunge men.
 1052.58. & gewendon heom on an to Ealdulfesnæse. &
wearð him þær on anon unwræste scipe. & ferde him on an ofer
sæ. & forlet his pallium Cristendom ealne her on lande. swa swa hit God
wolde. þa he ær begeat þone wurðscipe swa swa hit God nolde.
 1052.63. Ða cwæð mann mycel gemot wiðutan Lundene. &
ealle þa eorlas & þa betstan menn þe wæron on þison lande
wæron on þam gemote.
 1052.65. Þær bær Godwine eorl up his mal. & betealde
hine þær wið Eadward cyng his hlaford & wið ealle landleodan.
þet he wæs unscyldig þæs þe him geled wæs. & on Harold his
sunu. & ealle his bearn.
 1052.68. & se cyng forgeaf þam eorle & his bearnum his
fulne freondscype & fulne eorldom & eall þet he ær ahte. &
eallon þam mannon þe him mide wæron. & se cyng geaf þære
hlæfdian eall þæt heo ær ahte.
 1052.72. & cweð man utlaga Rotberd arcebiscop fullice, &
ealle þa Frencisce menn. forðan þe hi macodon mæst þet unseht
betweonan Godwine eorle & þam cynge.
 1052.74. & Stigand biscop feng to þam arcebiscoprice on
Cantwarabyrig.
 1052.75. & On þis ilcan tyme forlet Arnwi abbod of Burh
abbotrice. be his halre life. & geaf hit Leofric munec be þes cynges
leafe & be þære munece. & se abbot Arnwi lifode syððon <foreign>viii</foreign>
wintre.
 1052.78. & se abbot Leofric godede þa þæt mynstre swa
þæt man hit cleopede þa Gildeneburh. þa wæx hit swiðe on land
& on gold & on seolfer.
 1053.1. Her on þisum geare forðferde Godwine eorl on <foreign>xvii
kalendæ Mai</foreign>. & he is bebyrged on Winceastre. on Ealdanmynstre. &
feng Harold eorl his sunu to ðam eorldome. & to eallum þam þe his
fæder ahte. & feng Ælfgar eorl to ðam eorldom þe Harold ær
ahte.
 1054.1. <foreign>Bellum apud mare mortuum</foreign>.
 1054.1. Her on þisum geare forðferde Leo se halga papa on
Rome.
 1054.2. & on þisum geare wæs swa mycel orfcwealm. swa man
ne gemunde fela wintrum ær.
 1054.4. & Uictor wæs gecoren to papan.
 1055.1. Her on þisum geare forðferde Siward eorl.
 1055.1. & þa bead man ealre witenagemot <foreign>vii</foreign> nihton ær
mid lenctene. & utlagode mann Ælfgar eorl. forðon him man wearp on.
þæt he wæs þes cynges swica. & ealra landleoda.
 1055.4. & he þæs geanwyrde wes ætforan eallum þam
mannum þe þær gegaderode wæron. þeah him þæt word ofscute his
unnþances.
 1055.7. & se cyng geaf þone eorldom Tostige Godwines sunu
eorles. ðe Siward eorl ær ahte.
 1055.8. & Ælfgar eorl gesohte Griffines geheald on Norð
Wealan. & on þisum geare Griffin & Ælfgar forbærndon Sancte
Æðelbryhtes mynster. & ealle þa burh Hereford.
 1056.1. <foreign>.hic Henricus Romanorum imperator obiit. cui successit
filius eius Henricus</foreign>.
 1057.1. Her on þisum geare com Ædward æðeling Eadmundes
sunu cynges hider to lande. & sona þæs gefor. & his lic is
bebyrged innon sanctus Paulus mynstre on Lundene.
 1057.3. & Victor papa forðferde. & wæs Stephanus
gecoren to papan. se wæs abbot on Monte Cassiono.
 1057.5. & Leofric eorl forðferde & feng Ælfgar his
sunu to þam eorldome þe se fæder ær hæfde.
 1058.1. Her on þisum geare forðferde Stephanus papa. &
wæs Benedictus gehalgod to papan. se ylca sænde Stigande arcebiscop
pallium hider to lande.
 1058.3. & on þisum geare forðferde Heaca biscop on Suð
Seaxan. & Stigand arcebiscop hadode Ægelric munuc æt Cristes cyrcean
to biscop to Suð Seaxum. & Siward abbot to biscop to Hrofeceastre.
 1059.1. Her on þisum geare wæs Nicolaus to papan gecoren. se
wæs biscop æt Florentie þære burh. & wæs Benedictus utadrifen
se wæs ær papa.
 1060.1. <foreign>Hic Henricus rex Francorum obiit. cui successit Phylippus
filius eius</foreign>.
 1060.2. On þissum geare forðferde Kynsige arcebiscop on
Eoforwic on <foreign>xi kalendæ Ianuarii</foreign>. & feng Ealdred biscop þærto.
& Walter feng to þam biscoprice on Hereforda.
 1061.1. Her on þisum geare forðferde Duduc biscop on
Sumersæton. & feng Gisa to.
 1061.2. And on þam ilcan geare forðferde Godwine biscop æt
Sancte Martine on <foreign>vii Idus Marcii</foreign>.
 1061.3. And on þam sylfan geare forðferde Wulfric abbod æt
sancte Augustine innon þære Easter wucan on <foreign>xiiii kalendæ Mai</foreign>.
 1061.5. Ða com þam cynge word þæt se abbod Wulfric
forðgefaren wæs. þa geceas he æðelsige munuc þær to of Ealdon
mynstre. folgode þa Stigande arcebiscop. & wearð gehalgod to abbod
æt Windlesoran. on sanctus Augustinus mæssedæg.
 1062.1. <foreign>Hoc anno subiuguta est Cynomannia comiti Normanniæ
Willelmo</foreign>.
 1063.1. Her for Harold eorl & his broðor Tostig eorl.
ægðer ge mid landfyrde ge mid sciphere into Brytlande. & þet land
geeodon. & þæt folc heom gislodon & to bugon.
 1063.3. & foron syððan to & ofslogon heora cyng
Griffin. & brohton Harolde his heafod. & he sette oþerne cyng
þærto.
 1064.1. Her on þisum geare foron Norðhymbra togædere. &
utlagodon heora eorl Tostig. & ofslogon his hiredmenn ealle þa hi mihton
tocuman ægðer ge Englisce ge Dænisce.
 1064.3. & namon ealle his wepna on Eoferwic. & gol &
seolfor. & ealle his sceattas þe hi mihton ahwar þær geaxian.
 1064.5. & senden æfter Morkere Ælfgares sune eorles.
& gecuron hine heom to eorle.
 1064.7. & he for suð mid eallre þære scire. & mid
Snotinghamscire. & Deorbiscire. & Lincolnascire. oð he com to
Hamtune. & his broðor Eadwine him com togeanes mid þam mannum þe on
his eorldome wæron. & eac fela Bryttas comon mid him.
 1064.10. Ðær com Harold eorl heom togeanes. & hi lægdon
ærende on hine to þam cynge Eadwarde. & eac ærendracan mid him
sendon. & bædon þæt hi moston habban Morkere heom to eorle.
 1064.13. & se cyng þæs geuðe. & sende eft Harolde
heom to to Hamtune. on sancte Simones & Iudan mæsseæfen. & kydde
heom þæt ilce. & heom þet on hand sealdon. & he niwade þær
Cnutes lage.
 1064.17. & þa norðerne men dydan mycelne hearme abutan
Hamtune. þa hwile þe he for on heora ærende. ægðer þæt hi
ofslogon men. & bærndon hus and cornn. & namon eall þet orf þe
hi mihton tocuman. þæt wæs fela þusend, & fela hund manna hi
namon.
 1064.21. & læddon norð mid heom. swa þet seo scyre &
þa oðra scyre þe þær neh sindon. wurdon fela wintra þe wyrsan.
 1064.22. & Tostig eorl. and his wif & ealle þa þe
woldon þæt he wolde. foron suð ofer sæ mid him to Baldewine eorle.
& he hig ealle underfeng. & hi wæron ealne þone winter þær.
 1066.1. On þissum geare man halgode þet mynster æt
Westmynster on Cildamæssedæg.
 1066.2. & se cyng Eadward forðferde on twelfta mæsse
æfen. & hine mann bebyrgede on twelftan mæssedæg. innan þære
niwan halgodre circean on Westmynstre.
 1066.5. & Harold eorl feng to Englalandes cynerice. swa swa se
cyng hit him geuðe. & eac men hine þær togecuron. & wæs
gebletsod to cynge on twelftan mæssedæg.
 1066.7. & þy ilcan geare þe he cyng wæs. he for ut mid
sciphere togeanes Willelme.
 1066.8. & þa hwile com Tostig. eorl into Humbran mid <foreign>lx</foreign>
scipum. Eadwine eorl com mid landfyrde. & draf hine ut. & þa butse
carlas hine forsocan.
 1066.11. & he for to Scotlande mid <foreign>xii</foreign> snaccum. & hine
gemette Harold se Norrena cyng mid <foreign>ccc</foreign> scipum. & Tostig him tobeah.
 1066.12. & hi bægen foran into Humbran. oð þet hi coman
to Eoferwic. & heom wiðfeaht Morkere eorl. & Eadwine eorl. & se
Norrena cyng ahte siges geweald.
 1066.15. & man cydde Harolde cyng hu hit wæs þær gedon
& geworden. & he com mid mycclum here Engliscra manna. & gemette
hine æt Stængfordes brycge. & hine ofsloh. & þone eorl Tostig.
& eallne þone here ahtlice ofercom.
 1066.19. & þa hwile com Willelm eorl upp æt Hestingan on
sancte Michaeles mæssedæg. & Harold com norðan & him wiðfeaht
ear þan þe his here come eall. & þær he feoll. & his twægen
gebroðra Gyrð & Leofwine.
 1066.22. & Willelm þis land geeode. & com to Westmynstre.
& Ealdred arcebiscop hine to cynge gehalgode. & menn guldon him gyld.
& gislas sealdon. & syððan heora land bohtan.
 1066.26. & ða wæs Leofric abbot of Burh æt þæt
ilca feord. & sæclode þær & com ham. & wæs dæd sone
þær æfter on ælre halgan mæsseniht.
 1066.28. God are his saule.
 1066.28. On his dæg wæs ealle blisse & ealle gode on
Burh. & he wæs leaf eall folc. swa þæt se cyng geaf sancte Peter
& him þæt abbotrice on Byrtune. & se of Couentre þæt se eorl
Leofric þe wæs his eam ær heafde macod. & se of Crulande. & se
of þorneie.
 1066.32. & he dyde swa mycel to gode into þæt mynstre of
Burh on golde & on seolfre & on scrud & on lande. swa nefre nan
oðre ne dyde toforen him ne nan æfter him.
 1066.35. Þa wearð gildene burh to wrecce burh.
 1066.35. Ða cusen þa munecas to abbot Brand prouost. forðan
þæt he wæs swiðe god man & swiðe wis. & senden him þa to
Ædgar æðeling. forðan þet þe landfolc wendon þæt he sceolde
cyng wurðen. & se æðeling hit him geatte þa bliþolice.
 1066.39. Þa þe cyng Willelm geherde þæt secgen. þa
wearð he swiðe wrað. & sæde þæt se abbot him heafde
forsegon.
 1066.41. Þa eodon gode men heom betwenen & sahtloden heom
forðan þæt se abbot wæs goddera manne.
 1066.42. Geaf þa þone cyng <foreign>xl</foreign> marc goldes to sahtnysse. &
þa lifede he litle hwile þær æfter buton þry gear.
 1066.44. Syððon comen ealle dræuednysse & ealle ifele to
þone mynstre.
 1066.45. God his gemyltse.
 1067.1. Her for se cyng ofer sæ. & hæfde mid him gislas
& sceattas.
 1067.2. & com þæs oðres geares on sancte Nicolaes
mæssedæg. & þæs dæges forbearn Cristes cyrce on
Cantwarabyrig.
 1067.3. & he geaf ælces mannes land þa he ongean com.
 1067.4. & þæs sumeres for Eadgar cild ut. & Mærle
swegen. & fela manna mid heom. & foran to Scotlande. & se cyng
Melcolm hi ealle underfeng. & genam þes cildes swuster to wife
Margaretan.
 1068.2. Her on þissum geare Willelm cyng geaf Rodberde eorle
þone eorldom on Norðhymbraland.
 1068.2. Ða comon þa landesmenn togeanes him. & hine
ofslogon. & <foreign>ix</foreign> hund manna mid him.
 1068.4. And Eadgar æðeling com þa mid eallum Norðhymbram
to Eoferwic. & þa portmen wið hine griðedon.
 1068.5. & se cyng Willelm com suðan mid eallan his fyrde.
& þa burh forhergode. & fela hund manna ofsloh. & se æðeling
for eft to Scotlande.
 1069.1. Her man wrægde þone biscop Ægelric on Burh. &
sende hine to Westmynstre. & utlagode his broðer Ægelwine biscop.
 1069.3. Þa betwyx þam twam sancta Marian mæssan. comon
easton of Dænmarcun mid <foreign>ccc</foreign> scipum. þæt wæron Swægnes sunan
cynges. & his broðer Osbearn eorl.
 1069.5. & þa ferde se eorl Walðeaf ut. & com he &
Eadgar æðeling. & fela hund manna mid heom. & gemetton þet lið
innan Humbran.
 1069.7. & ferdon to Eoferwic. & upp eodan & þa
castelas gewunnan. & ofslogon fela hund manna. & to scipe læddon
sceattas fela. & þa heafodmen hæfdon on beandon. & lagon betwyx
Vsan & Trentan ealne þone winter.
 1069.11. & se cyng Willelm for into þære scire. & hi
eall fordyde.
 1069.12. & on þisum ilcan geare forðferde Brand abbod of
Burh. on <foreign>v kalendæ Decembris</foreign>.
 1070.1. Her se eorl Walþeof griðede wið þone cyng. &
þæs on lengten se cyng let hergian ealle þa mynstra þe on Englalande
wæron.
 1070.3. Þa on þam ilcan geare com Swegn cyng of Denmarcan into
Humbran. & þæt landfolc comen him ongean & griðedon wið hine
wændon þæt he sceolde þet land ofergan.
 1070.6. Þa comen into Elig Cristien þa Densce biscop &
Osbearn eorl & þa Densca huscarles mid heom.
 1070.7. & þet Englisce folc of eall þa feonlandes comen to
heom. wendon þæt hi sceoldon winnon eall þæt land.
 1070.9. Þa herdon þa munecas of Burh sægen þæt heora
agene menn wolden hergon þone mynstre, þæt wæs Hereward & his
genge.
 1070.11. Þæt wæs forðan þet hi herdon sæcgen þet
se cyng heafde gifen þæt abbotrice an Frencisce abbot Turolde wæs
gehaten. & þæt he wæs swiðe styrne man. & wæs cumen þa
into Stanforde mid ealle hise Frencisce menn.
 1070.14. Þa wæs þære an cyrceweard Yware wæs gehaten.
nam þa be nihte eall þet he mihte. þet wæron Cristes bec &
mæsse hakeles & cantelcapas & reafes & swilce litles hwat. swa
hwat swa he mihte.
 1070.17. & ferde sona ær dæg to þone abbot Turolde
& sægde him þæt he sohte his griðe. & cydde him hu þa
utlages sceolden cumen to Burh. þæt he dyde eall be þære munece
ræde.
 1070.20. Þa sona on morgen comen ealle þa utlaga mid fela
scipe, & woldon into þam mynstre. & þa munecas wiðstoden þæt
hi na mihton incumen.
 1070.22. Þa lægdon hi fyr on. & forbærndon ealle þa
munece huses & eall þa tun buton ane huse.
 1070.24. Þa comen hi þurh fyre in æt Bolhiðe geate. &
þa munecas comen heom togeanes. beaden heom grið, ac hi na rohten na
þing.
 1070.26. Geodon into þe mynstre. clumben upp to þe halge rode.
namen þa þe kynehelm of ure Drihtnes heafod eall of smeate golde. namen
þa þet fotspure þe wæs undernæðen his fote. þæt wæs eall
of read golde.
 1070.29. Clumben upp to þe stepel. brohton dune þæt hæcce
þe þær wæs behid. hit wæs eall of gold & of seolfre. hi namen
þære twa gildene scrines & <foreign>ix</foreign> seolferne.
 1070.32. & hi namen fiftene mycele roden. ge of golde ge of
seolfre.
 1070.33. Hi namen þære swa mycele gold & seolfre & swa
manega gersumas on sceat & on scrud & on bokes swa nan man ne mæi
oðer tællen. sægdon þæt hi hit dyden for ðes mynstres
holdscipe.
 1070.36. Syððon geden heom to scipe. ferden heom to Elig,
betæhtan þær þa ealla þa gærsume;
 1070.37. Þa Denescæ menn wændon þæt hi sceoldon
ofercumen þa Frencisca men. þa todrefodon ealle þa munekes. beleaf
þær nan butan an munec he wæs gehaten Leofwine lange. he læi seoc in
þa secræman in.
 1070.41. Ða com Turold abbot & æhte siþe twenti
Frencisce men mid him & ealle fullwepnode.
 1070.42. Þa he þider com þa fand he forbærnd wiðinnan
& wiðutan. eall butan þa cyrece ane.
 1070.44. Þa wæron þa utlagas ealle on flote. wistan þæt
he scolde þider cumen.
 1070.45. Þis wæs don þæs dæges <foreign>iiii Nonæ Iunii</foreign>.
 1070.45. Þa twegen kyngas Willelm & Swægn wurðon
sæhtlod. þa ferdon þa Dænesca menn ut of Elig mid ealle þa
forenspræcena gærsume & læddon mid heom.
 1070.48. Þa hi comen on middewarde þe sæ. þa com an mycel
storm & todræfede ealle þa scipe þær þa gersumes wæron inne.
sume ferdon to Norwæge. sume to Yrlande. sume to Dænmarce.
 1070.51. & eall þæt þider com þæt wæs þone
hæcce & sume scrine & sume roden & fela of þa oðre
gærsume. & brohten hit to an cynges tun hatte. & dyden hit eall þa
in þone cyrce.
 1070.54. Ða syððon þurh heora gemelest & þurh heora
druncenhed on an niht forbærnde þa cyrce. & eall þet þær
innæ wæs.
 1070.56. Ðus wæs se mynstre of Burch forbærnd &
forhærgod.
 1070.57. Ælmihtig God hit gemiltse þurh his mycele
mildhertnesse.
 1070.58. And þus se abbot Turolde com to Burh. & þa munecas
comen þa ongean. & dydan Cristes þeudom in þære cyrce. þæt
ær hæfde standen fulle seofeniht forutan ælces cynnes riht.
 1070.61. Ða herde Ægelric biscop þet gesecgon. þa
amansumede he ealle þa men þa þæt yfel dæde hæfden don.
 1070.62. Ða wæs mycel hunger þæs geares.
 1070.63. & þa þæs sumeres com þet lið norðan of
Humbran into Tæmese. & lagon þær twa niht. & heoldan syððon
to Dænmercan.
 1070.65. And Baldewine eorl forðferde. & his sunu Arnulf feng
to rice.
 1070.66. & Willelm eorl sceolde ben his geheald. & Franca
cyng eac. & com þa Rodbriht eorl & ofsloh his mæg Arnulf. &
þone eorl. & þone cyng aflymda. and his menn ofsloh fela þusenda.
 1071.1. Her Ædwine eorl & Morkere eorl uthlupon &
mislice ferdon on wudu & on felda.
 1071.2. Ða gewende Morkere eorl to Elig on scipe. And Eadwine
eorl wearð ofslagen arhlice fram his agenum mannum.
 1071.4. & com se biscop Egelwine. & Siward Bearn. &
fela hund manna mid heom into Elig.
 1071.6. & þa þe se cyng Willelm þæt geaxode. þa bead
he ut scipfyrde & landfyrde. & þet land abutan sæt. & brycge
gewrohte. & inn for. & seo scipfyrde on þa sæhealfe.
 1071.8. & þa utlagan þa ealle on hand eodan. þæt
wæs Egelwine biscop. & Morkere eorl. & ealle þa þe mid heom
wæron buton Herewarde ane.
 1071.10. & ealle þa þe mid him woldon. & he hi ahtlice
utlædde.
 1071.11. & se cyng genam scipa & wæpna & sceattas
manega. & þa men he ateah swa swa he wolde. & þone biscop Egelwine
he sende to Abbandune. & he þær forðferde sona þæs wintres.
 1072.1. Her Willelm cyng lædde scipfyrde & landfyrde to
Scotlande. & þæt land on þa sæhealfe mid scipum ymbelæg. &
his landfyrde æt þam Gewæde innlædde. & he þær naht ne
funde þæs þe him þe bet wære.
 1072.4. & se cyng Melcolm com & griðede wið þone cyng
Willelm & gislas sealde. & his man wæs.
 1072.6. & se cyng ham gewende mid ealre his fyrde.
 1072.6. & se biscop Egelric forðferde. he wæs to biscop
hadod to Eoferwic. ac hit wæs mid unrihte him ofgenumon.
 1072.8. & man geaf him þæt biscoprice on Dunholme. &
he heafde hit þa hwile þe he wolde. & forlet hit syððan. &
ferde to Burch to sancte Petres mynstre. & þær drohtnode <foreign>xii</foreign> gear.
 1072.11. Ða æfter þam þe Willelm cyng gewan Englalande.
þa nam he hine of Burch & sende hine to Westmynstre.
 1072.13. & he forðferde on <foreign>IDus Octobris</foreign>. & he is
bebyrged þær innan þam mynstre. innon sanctus Nicolaus portice.
 1073.1. On þisum geare Willelm cyng lædde Engliscne here &
Frencisce ofer sæ. & gewan þæt land Mans.
 1073.2. & hit Englisce men swyðe amyrdon. wingearðas hi
fordydon. & burga forbærndon. & swiðe þet land amyrdon. &
hit eall abegdon Willelme to handa.
 1073.5. & hi syððon ham gewendon to Englalande.
 1074.1. On þisum geare for Willelm cyng ofer sæ to Normandig.
& Eadgar cild com of Scotland to Normandige.
 1074.2. & se cyng hine geinlagode. & ealle his men. &
he wæs on þes cynges hyrede. & nam swilce gerihta swa se cyng him
geuðe.
 1075.1. On þisum geare Willelm cyng geaf Raulfe eorle Willelmes
dohtor Osbearnes sunu. & se ylca Raulf wæs Bryttisc on his moderhealfe.
& his fæder wæs Englisc Raulf hatte. & wæs geboren on
Norðfolc.
 1075.4. Þa geaf se cyng his sunu þone eorldom on Norðfolc.
& Suðfolc. þa lædde he þæt wif to Norðwic.
 1075.7. Þær wes þæt bryd eala mannum to beala.
 1075.9. Ðær wæs Roger eorl. & Walþeof eorl. &
biscopas & abbotes. & ræddon þær swa þæt hi woldon þone
cyng gesettan ut of Englelandes cynedome.
 1075.11. & hit wearð sona gecydd þam cynge to Normandige hu
hit wæs geræd. þæt wæs Roger eorl. & Raulf eorl. þe
wæron yldast to ðam unreode. & hi speonan þa Bryttas heom to. &
sendon east to Denmearcan æfter sciphere heom to fultume.
 1075.15. & Roger ferde west to his eorldome. & gegaderode
his folc to þæs cynges unþearfe. ac he wearð gelet.
 1075.17. & Raulf eac on his eorldome wolde forðgan mid his
folce. ac þa castelmen þe wæron on Englalande & eac þæt
landfolc him togeanes comen. & gemacodon þæt he naht ne dyde. ac for
to scipe æt Norðwic.
 1075.20. & his wif wæs innan þam castele. & hine heold
swa lange þæt man hire grið sealde. & heo ut ferde þa of
Englalande. & ealle hire men þe hire mid woldon.
 1075.23. & se cyng siððan com to Englalande. & genam
Roger eorl his mæg. & gefestnode hine. & Walþeof eorl he genam
eac.
 1075.26. & sona æfter þam comon eastan of Denmearcan <foreign>cc</foreign>
scipa. & þær on wæron twægen heafodmenn. Cnut Swægnes sunu.
& Hacun eorl. & hi ne dorstan nan gefeoht healdan wið Willelm cynge.
ac heoldon ofer sæ to Flandran.
 1075.30. & Eadgið seo hlæfdig forðferde on Winceastre
<foreign>vii</foreign> nihton ær Cristes mæssan. & se cyng hi let bryngan to
Westmynstre mid mycclan wurðscipe. & lægde hi wið Eadward kyng hire
hlaforde.
 1075.34. & se wæs on Westmynstre þone midewinter. &
man fordyde þær ealle þa Bryttas þe wæron æt þam brydealoð
æt Norðwic.
 1075.36. Sume hy wurdon ablænde & sume of land adrifene. swa
wurdon Willelmes swican geniðrade.
 1076.1. On þisum geare forðferde Swægn cyng on Dænmercan.
& Harold his sunu feng to þe kynerice.
 1076.3. & se cyng geaf Westmynster Vithele abbode se wæs
ær abbod on Bærnege. & Walþeof eorl wes beheafdod on Winceastre.
& his lic wearð gelead to Crulande.
 1076.6. & se cyng for ofer sæ. & lædde his fyrde to
Brytlande. & beset þone castel Dol.
 1076.7. & þa Bryttas hine heoldon þæt se cyng com of
Francland. & Willelm þanon for. & þær forleas ægðer ge men
ge hors. & feola his gersuma.
 1077.1. Her on þisum geare wurdon sæhte Franca cyng &
Willelm Englalandes cyng. ac hit heold litle hwile.
 1077.3. & ðes geares forbarn Lundenburh anre nihte ær
Assumptio sancte Mariæ swa swyðe swa heo næfre ær næs syðþan
heo gestabeled wæs.
 1077.6. And on þisum geare forðfyrde Ægelwig abbod on
Euesham on þam dæge <foreign>xiv kalendæ Marcii</foreign>. And Hereman biscop eac
forðferde on þam dæge <foreign>x kalendæ Marcii</foreign>.
 1079.1. On þisum geare com Melcolm cyng of Scotlande into
Englelande betwyx þam twam Mariam mæssan mid mycclum fyrde. &
gehergode Norðhymbraland oð hit com to Tine. & ofsloh feala hund manna.
& ham lædde manige sceattas. & gersuma. & menn on heftninge.
 1079.6. And þi ilcan geare se cyng Willelm gefeaht togeanes his
sunu Rotbearde wiðutan Normandige be anum castele Gerborneð hatte. & se
cyng Willelm wearð þær gewundod. & his hors ofslagen þe he on
sæt. & eac his sunu Willelm wearð þær gewundod. & fela manna
ofslagene.
 1080.1. On þisum geare wæs se biscop Walchere ofslagen on
Dunholme æt anum gemote. & an hund manna mid him Frencisce &
Flemisce. & he sylf wæs on Hloðeringa geboren. þis dydon
Norðhymbran on Maies monðe.
 1081.1. ON þisum geare se cyng lædde fyrde into Wealan. &
þær gefreode fela hund manna.
 1082.1. Her nam se cyng Odan biscop. & her wæs mycel
hungor.
 1083.1. On þisum geare aras seo ungehwærnes on
Glæstingabyrig betwyx þam abbode þurstane. & his munecan.
 1083.2. Ærest hit com of þæs abbotes unwisdome. þæt he
misbead his munecan on fela þingan.
 1083.4. & ða munecas hit mændon lufelice to him. &
beadon hine þæt he sceolde healdan hi rihtlice. & lufian hi. & hi
woldon him beon holde. & gehyrsume.
 1083.6. Ac se abbot nolde þæs naht. ac dyde heom yfele. &
beheot heom wyrs.
 1083.8. Anes dæges þe abbot eode into capitulan. &
spræc uppon þa munecas. & wolde hi mistukian.
 1083.9. & sende æfter læwede mannum. & hi comon into
capitulan on uppon þa munecas full gewepnede. & þa wæron þa
munecas swiðe aferede of heom. nyston hwet heom to donne wære.
 1083.12. Ac to scuton. sume urnon into cyrcean. & belucan þa
duran into heom. & hi ferdon æfter heom into þam mynstre. & woldon
hit utdragan. þaða hig ne dorsten na utgan.
 1083.15. Ac reowlic þing þær gelamp on dæg. þæt þa
Frencisce men bræcen þone chor & torfedon towærd þam weofode
þær ða munecas wæron. & sume of ðam cnihtan ferdon uppon þone
uppflore. & scotedon adunweard mid arewan toweard þam haligdome. swa
þæt on þære rode þe stod bufon þam weofode sticodon on mænige
arewan.
 1083.20. & þa wreccan munecas lagon onbuton þam weofode.
& sume crupon under. & gyrne cleopedon to Gode his miltse biddende.
þa þa hi ne mihton nane miltse æt mannum begytan.
 1083.23. Hwæt magon we secgean. buton þæt hi scotedon
swiðe. & þa oðre ða dura bræcon þær adune & eodon inn.
 1083.25. & ofslogon sume þa munecas to deaðe. &
mænige gewundedon þærinne. swa þæt ðet blod com of ðam weofode
uppon þam gradan. & of ðam gradan on þa flore.
 1083.28. Þreo þær wæron ofslagene to deaðe. &
eahteteone gewundade.
 1083.30. & on þæs ilcan geares forðferde Mahtild
Willelmes cynges cwen. on þone dæg æfter ealra halgena mæssedæg.
 1083.32. And on þes ylcan geares æfter midewintre se cyng let
beodan mycel gyld & hefelic ofer eall Englaland. þæt wæs æt
ælcere hyde twa & hund seofenti peanega.
 1084.1. Her on ðisum geare forðferde Wulfuuold abbod on
Ceortesege. on þam dæge <foreign>xiii kalendæ Mai</foreign>.
 1085.1. On þisum geare menn cwydodon & to soðan sædan.
þæt Cnut cyng of Denmearcan Swægnes sune cynges fundade hiderward.
& wolde gewinnan þis land mid Rodbeardes eorles fultume of Flandran.
forðan þe Cnut heafde Rodbeardes dohter.
 1085.5. Ða Willelm Englalandes cyng þe þa wæs sittende on
Normandige. forðig he ahte ægðer ge Englaland ge Normandige. þis
geaxode. he ferde into Englalande mid swa mycclan here ridendra manna. &
gangendra of Francrice and of Brytlande. swa næfre ær þis land ne
gesohte. swa þæt menn wundredon hu þis land mihte eall þone here
afedan.
 1085.10. Ac se cyng let toscyfton þone here geond eall þis land
to his mannon. & hi fæddon þone here ælc be his landefne.
 1085.12. & men heafdon mycel geswinc þæs geares. & se
cyng lett awestan þæt land abutan þa sæ. þet gif his feond comen
upp. þæt hi næfdon na on hwam hi fengon swa rædlice.
 1085.15. Ac þa se cyng geaxode to soðan þæt his feond
gelætte wæron. & ne mihten na geforðian heora fare. þa lett he
sum þone here faren to heora agene lande. & sum he heold on þisum lande
ofer winter.
 1085.19. Ða to þam midewintre wæs se cyng on Gleaweceastre
mid his witan. & heold þær his hired <foreign>v</foreign> dagas. & syððan þe
arcebiscop & gehadode men hæfden sinoð þreo dagas.
 1085.20. Ðær wæs Mauricius gecoren to biscop on Lundene.
& Willelm to Norðfolce & Rodbeard to Ceasterscire. hi wæron ealle
þæs cynges clerecas.
 1085.23. Æfter þisum hæfde se cyng mycel geþeaht. &
swiðe deope spæce wið his witan ymbe þis land hu hit wære gesett.
oððe mid hwylcon mannon.
 1085.26. Sende þa ofer eall Englaland into ælcere scire his
men. & lett agan ut hu fela hundred hyda wæron innon þære scire.
oððe hwet se cyng him sylf hæfde landes. & orfes innan þam lande.
oððe hwilce gerihtæ he ahte to habbanne to <foreign>xii</foreign> monþum of ðære
scire.
 1085.30. Eac he lett gewritan hu mycel landes his arcebiscops
hæfdon. & his leodbiscops. & his abbods. & his eorlas. &
þeah ic hit lengre telle. hwæt oððe hu mycel ælc mann hæfde þe
landsittende wæs innan Englalande. on lande. oððe on orfe. & hu
mycel feos hit wære wurð.
 1085.35. Swa swyðe nearwelice he hit lett utaspyrian. þæt
næs an ælpig hide. ne an gyrde landes. ne furðon, hit is sceame to
tellanne. ac hit ne þuhte him nan sceame to donne. an oxe. ne an cu. ne an
swin. næs belyfon. þæt næs gesæt on his gewrite.
 1085.39. & ealle þa gewrita wæron gebroht to him
syððan.
 1085.41. Her se cyng bær his corona & heold his hired on
Winceastre to þam Eastran. & swa he ferde þæt he wæs to þam
Pentecosten æt Wæstminstre. & dubbade his sunu Henric to ridere
þær.
 1085.44. Syððan he ferde abutan swa þæt he com to
Lammæssan to Searebyrig. & þær him comon to his witan. and ealle
þa landsittende men. þe ahtes wæron ofer eall Engleland. wæron
þæs mannes men þe hi wæron.
 1085.48. & ealle hi bugon to him. & weron his menn. &
him holdaðas sworon þæt hi woldon ongean ealle oðre men him holde
beon.
 1085.50. Ðanon he ferde into Wiht. forþig he wolde faran into
Normandige & swa dyde syððan.
 1085.51. And þeah he dyde ærest æfter his gewunan. begeat
swiðe mycelne sceatt of his mannan þær he mihte ænige teale tohabban
oððe mid rihte oððe elles.
 1085.54. Ferde þa syððan into Normandige. & Eadgar
Æþeling Ædwardes mæg cynges beah þa fram him forþig he næfde
na mycelne wurðscipe of him. ac se ælmihtiga God him gife wurðscipe on
þam toweardan.
 1085.57. & Cristina þæs æðelinges swuster beah into
mynstre to Rumesege. & underfeng halig rest.
 1085.60. & þæs ilcan geares wæs swiðe hefelic gear.
& swiðe swincfull & sorhfull gear innan Englelande on orfcwealme.
& corn. & wæstmas wæron ætstandene.
 1085.62. & swa mycel ungelimp on wæderunge. swa man naht
æðelice geþencean ne mæg. swa stor þunring. & lægt wes. swa
þæt hit acwealde manige men. & aa hit wyrsode mid mannan swiðor
& swiðor.
 1085.65. GEbete hit God elmihtiga. þonne his willa sy.
 1086.1. Æfter ure Drihtnes Hælendes Cristes gebyrtide. an
þusend wintra & seofan & hundeahtatig wintra. on þam an &
twentigan geare þæs þe Willelm weolde & stihte Engleland swa him God
uðe. gewearð swiðe hefelic and swiðe woldberendlic gear on þissum
lande.
 1086.5. Swylc coðe com on mannum. þæt fullneah æfre þe
oðer man wearð on þam wyrrestan yfele. þet is on ðam drife. &
þet swa stranglice. þæt mænige menn swulton on ðam yfele.
 1086.8. Syððan com þurh þa mycclan ungewiderunge þe comon
swa we beforan tealdon. swyðe mycel hungor ofer eall Engleland. þæt
manig hundred manna earmlice deaðe swulton þurh þone hungor.
 1086.11. Eala hu earmlice & hu reowlic tid wæs ða.
 1086.12. Ða ða wreccæ men lægen fordrifene fullneah to
deaðe. & syððan com se scearpa hungor & adyde hi mid ealle.
 1086.15. Hwam ne mæg earmian swylcere tide?
 1086.15. Oððe hwa is swa heardheort þæt ne mæg wepan
swylces ungelimpes?
 1086.16. Ac swylce þing gewurðaþ for folces synna þæt hi
nellað lufian God & rihtwisnesse.
 1086.18. Swa swa hit wæs þa on ðam dagum. þæt litel
rihtwisnesse wæs on þisum lande mid ænige menn. buton mid munecan ane
þær þær hi wæll ferdon.
 1086.20. Se cyng & þa heafod men lufedon swiðe &
oferswiðe gitsunge. on golde. & on seolfre. & ne rohtan hu synlice
hit wære begytan buton hit come to heom.
 1086.23. Se cyng sealde his land swa deore to male. swa heo deorost
mihte.
 1086.24. Ðonne com sum oðer & bead mare þonne þe oðer
ær sealde. & se cyng hit lett þam menn þe him mare bead.
 1086.26. Ðonne com se þridde. & bead geat mare. & se
cyng hit let þam men to handa þe him eallra meast bead. & ne rohte na
hu swiðe synlice þa gerefan hit begeatan of earme mannon. ne hu manige
unlaga hi dydon.
 1086.29. Ac swa man swyðor spæc embe rihte lage. swa mann dyde
mare unlaga.
 1086.30. Hy arerdon unrihte tollas. & manige oðre unriht hi
dydan. þe sindon earfeþe to areccenne.
 1086.33. Eac on ðam ilcan geare ætforan hærfeste forbarn
þæt halige mynster sancte Paule þe biscopstol on Lundene. &
mænige oðre mynstres. & þæt mæste dæl & þæt
rotteste ealle þære burh.
 1086.35. Swylce eac on ðam ilcan timan forbarn fullneah ælc
heafodport on eallon Englalande.
 1086.37. Eala reowlic & wependlic tid wæs þæs geares.
þe swa manig ungelimp wæs forðbringende.
 1086.39. Eac on þam ilcan geare toforan Assumptio sancte Marie
for Willelm cyng of Normandige into France mid fyrde. & hergode uppan his
agenne hlaford Philippe þam cynge.
 1086.41. & sloh of his mannon mycelne dæl. & forbearnde
þa burh Maðante. & ealle þa halige mynstres þe wæron innon
þære burh. & twegen halige menn þe hyrsumedon Gode on ancersettle
wuniende. þær wæron forbearnde.
 1086.46. Ðissum þus gedone. se cyng Willelm cearde ongean to
Normandige.
 1086.47. Reowlic þing he dyde. & reowlicor him gelamp.
 1086.48. Hu reowlicor?
 1086.48. Him geyfelade. & þæt him stranglice eglade.
 1086.49. Hwæt mæg ic teollan?
 1086.49. Se scearpa deað þe ne forlet ne rice menn. ne heane.
seo hine genam.
 1086.50. He swealt on Normandige on þone nextan dæg æfter
natiuitas sancte Marie. & man bebyrgede hine on Caþum æt sancte
Stephanes mynstre. ærer he hit arærde. & syððan mænifealdlice
gegodade.
 1086.54. Eala hu leas & hu unwrest is þysses middaneardes
wela.
 1086.55. Se þe wæs ærur rice cyng. & maniges landes
hlaford. he næfde þa ealles landes buton seofon fot mæl. & se þe
wæs hwilon gescrid mid golde. & mid gimmum. he læg þa oferwrogen
mid moldan.
 1086.59. He læfde æfter him þreo sunan. Rodbeard het se
yldesta. se wæs eorl on Normandige æfter him. se oðer het Willelm. þe
bær æfter him on Engleland þone kinehelm. Se þridda het Heanric.
þam se fæder becwæð gersuman unateallendlice.
 1086.63. Gif hwa gewilnigeð to gewitane hu gedon mann he wæs.
oððe hwilcne wurðscipe he hæfde. oððe hu fela lande he wære
hlaford. ðonne wille we be him awritan swa swa we hine ageaton. ðe him on
locodan. & oðre hwile on his hirede wunedon.
 1086.68. Se cyng Willelm þe we embe specað wæs swiðe
wisman. & swiðe rice. & wurðfulre and strengere þonne ænig his
foregenga wære.
 1086.70. He wæs milde þam godum mannum þe God lufedon. &
ofer eall gemett stearc þam mannum þe wiðcwædon his willan.
 1086.72. On ðam ilcan steode þe God him geuðe þæt he
moste Engleland gegan. he arerde mære mynster. & munecas þær
gesætte. & hit wæll gegodade.
 1086.74. On his dagan wæs þæt mære mynster on
Cantwarbyrig getymbrad. & eac swiðe manig oðer ofer eall Englaland.
 1086.76. Eac þis land wæs swiðe afylled mid munecan. &
þa leofodan heora lif æfter sanctus Benedictus regule.
 1086.78. & se Cristendom wæs swilc on his dæge þæt
ælc man hwæt his hade to belumpe. folgade se þe wolde.
 1086.80. Eac he wæs swyðe wurðful. þriwa he bær his
cynehelm ælce geare. swa oft swa he wæs on Englelande.
 1086.81. On Eastron he hine bær on Winceastre. on Pentecosten on
Westmynstre. on midewintre on Gleaweceastre.
 1086.83. & þænne wæron mid him ealle þa rice men ofer
eall Englaland. arcebiscopas. & leodbiscopas. abbodas & eorlas.
þegnas & cnihtas.
 1086.85. Swilce he wæs eac swyðe stearc man & ræðe.
swa þæt man ne dorste nan þing ongean his willan don.
 1086.87. He hæfde eorlas on his bendum. þe dydan ongean his
willan.
 1086.88. Biscopas he sætte of heora biscoprice. & abbodas of
heora abbodrice. & þægnas on cweartern. & æt nextan he ne
sparode his agenne broðor. Odo het.
 1086.90. He wæs swiðe rice biscop on Normandige. on Baius
wæs his biscopstol. & wæs manna fyrmest to eacan þam cynge.
 1086.92. & he hæfde eorldom on Englelande. & þonne se
cyng wæs on Normandige. þonne wæs he mægest on þisum lande.
 1086.94. & hine he sætte on cweartern.
 1086.95. Betwyx oðrum þingum nis na to forgytane þæt gode
frið þe he macode on þisan lande. swa þæt an man þe him sylf aht
wære. mihte faran ofer his rice mid his bosum full goldes ungederad. &
nan man ne dorste slean oðerne man. næfde he næfre swa mycel yfel gedon
wið þone oðerne.
 1086.99. & Gif hwilc carl man hæmde wið Wimman hire
unðances. sona he forleas þa limu þe he mid pleagode.
 1086.102. He rixade ofer Englæland. & hit mid his geapscipe
swa þurhsmeade. þæt næs an hid landes innan Englælande. þæt
he nyste hwa heo hæfde. oððe hwæs heo wurð wæs. & syððan
on his gewrit gesætt.
 1086.105. Brytland him wæs on gewealde. & he þær inne
casteles gewrohte. & þet Manncynn mid ealle gewealde.
 1086.107. Swilce eac Scotland he him underþædde. for his
mycele strengþe.
 1086.108. Normandige þæt land wæs his gecynde.
 1086.108. & ofer þone eorldom þe Mans is gehaten he
rixade.
 1086.109. & Gif he moste þa gyt twa gear libban. he hæfde
Yrlande mid his werscipe gewunnon. & wiðutan ælcon wæpnon.
 1086.111. Witodlice on his timan hæfdon men mycel geswinc. &
swiðe manige teonan.
 1086.114. Castelas he let wyrcean & earme men swiðe
swencean.
 1086.116. Se cyng wæs swa swiðe stearc & benam of his
underþeoddan man manig marc goldes & ma hundred punda seolfres.
 1086.119. Ðet he nam be wihte & mid mycelan unrihte of his
landleode for littelre neode.
 1086.121. He wæs on gitsunge befeallan & grædinæsse he
lufode mid ealle.
 1086.123. He sætte mycel deorfrið & he lægde laga
þærwið, þæt swa hwa swa sloge heort oððe hinde, þæt hine
man sceolde blendian.
 1086.126. He forbead þa heortas swylce eac þa baras, swa
swiðe he lufode þa headeor swilce he wære heora fæder.
 1086.129. Eac he sætte be þam haran þæt hi mosten freo
faran.
 1086.130. His rice men hit mændon & þa earme men hit
beceorodan.
 1086.131. Ac he wæs swa stið þæt he ne rohte heora
eallra nið, ac hi moston mid ealle þes cynges wille folgian, gif hi woldon
libban oððe land habban, land oððe eahta oððe wel his sehta.
 1086.135. Wala wa, þæt ænig man sceolde modigan swa hine
sylf upp ahebban & ofer ealle men tellan.
 1086.137. Se ælmihtiga God cyþæ his saule mildheortnisse
& do him his synna forgifenesse.
 1086.139. Ðas þing we habbað be him gewritene. ægðer ge
gode ge yfele. þæt þa godan men niman æfter þeora godnesse. &
for leon mid ealle yfelnesse. & gan on ðone weg. þe us lett to heofonan
rice.
 1086.143. Fela þinga we magon writan þe on ðam ilcan geare
gewordene wæron.
 1086.144. Swa hit wæs on Denmearcan. þæt þa Dænescan
þe wæs ærur geteald eallra folca getreowast. wurdon awende to þære
meste untriwðe. & to þam mæsten swicdome þe æfre mihte
gewurðan.
 1086.147. Hi gecuron & abugan to Cnute cynge. & him aðas
sworon. & syððan hine earhlice ofslogon innan anre cyrcean.
 1086.149. Eac wearð on Ispanie þæt þa hæðenan men
foran & hergodan uppon þam Cristenan mannan. & mycel abegdan to heora
anwealde.
 1086.151. Ac se Cristena cyng, Anphos wæs gehaten, he sende ofer
eall into ælcan lande. & gyrnde fultumes. & him com to fultum of
ælcen lande þe Cristen wæs, & ferdon & ofslogon & aweg
adrifan eall þet hæðena folc. & gewunnon heora land ongean. þurh
Godes fultum.
 1086.156. Eac on þisan ilcan lande on þam ilcan geare.
forðferdon manega rice men. Stigand biscop of Ciceastre. & se abbod of
sancte Augustine. & se abbod of Baðon. & þe of Perscoran. &
ða heora eallra hlaford Willelm Englælandes cyng. þe we ær beforan
embe spæcon.
 1086.160. Æfter his deaðe his sune. Willelm hæt eallswa
þe fæder. feng to þam rice & wearð gebletsod to cynge fram
Landfrance arcebiscop on Westmynstre. þreom dagum ær Michaeles
mæssedæg. & ealle þa men on Englalande him to abugon. & him
aðas sworon.
 1086.164. Ðisum þus gedone. se cyng ferde to Winceastre. &
sceawode þæt madmehus. & þa gersuman þe his fæder ær
gegaderode.
 1086.166. Þa wæron unasecgendlice ænie men hu mycel
þær wæs gegaderod. on golde & on seolfre. & on faton. & on
pællan. & on gimman. & on manige oðre deorwurðe þingon. þe
earfoðe sindon to ateallene.
 1086.169. Se cyng dyde þa swa his fæder him bebead ær he
dead wære. dælde þa gersuman for his fæder saule. to ælcen
mynstre þe wes innan Englelande to suman mynstre <foreign>x</foreign> marc goldes. to suman
<foreign>vi</foreign> & to ælcen cyrcean uppe land <foreign>lx</foreign> pænega. & into ælcere
scire man seonde hundred punda feos. to dælanne earme mannan for his saule.
 1086.174. & ær he forðferde he bead þæt man sceolde
unlesan ealle þa menn þe on hæftnunge wæron under his anwealde.
 1086.176. & se cyng wæs on ðam midewintre on Lundene.
 1087.1. On þisum geare wæs þis land swiðe astirad. &
mid mycele swicdome afylled. swa þæt þa riceste Frencisce men þe weron
innan þisan lande. wolden swican heora hlaforde þam cynge. & woldon
habban his broðer to cynge Rodbeard þe wæs eorl on Normandige.
 1087.5. On þisum ræde wæs ærest Oda biscop. &
Gosfrið biscop. & Willelm biscop on Dunholme.
 1087.6. Swa wæll dyde se cyng be þam biscop. þæt eall
Englaland færde æfter his ræde. & swa swa he wolde. & he
þohte to donne be him eall swa Iudas Scarioth dyde be ure Drihtene.
 1087.9. & Rogere eorl wæs eac æt þam unræde. &
swiðe mycel folc mid heom ealle Frencisce men. & þæs unræd
wærð geræd innan þam lengtene.
 1087.11. Sona swa hit com to þam Eastron. þa ferdon hi &
hergodon & bærndon & aweston þæs cynges feorme hames. &
eallra þæra manna land hi fordydon þe wæron innan þæs cynges
holdscipe.
 1087.14. & heora ælc ferde to his castele. & þone
mannoden & metsoden swa hig betst mihton.
 1087.16. Gosfrið biscop & Rodbeard a Mundbræg ferdon to
Bricgstowe & hergodon & brohton to þam castele þa hergunge. &
syððon foron ut of ðam castele & hergodon Baðon. & eall
þæt land þær abutan. & eall Beorclea hyrnesse hi awæston.
 1087.19. & ða men þe yldest wæron of Hereforde. &
eall þeo scir forð mid. & þa men of Scrobscyre mid mycele folce of
Brytlande comon & hergodon & bærndon on Wiðreceastrescire forð
þæt hi comon to þam porte sylfan. & woldon þa ðæne port
bærnen. & þæt mynster reafian. & þæs cynges castel
gewinnan heom to handa.
 1087.24. Ðas þing geseonde se arwurða biscop Wlstan. wearð
swiðe gedrefed on his mode. forðig him wæs betæht þe castel to
healdene.
 1087.26. Þeah hweðer his hired men ferdon ut mid feawe mannan
of þam castele. & þurh Godes mildheortnisse & þurh þæs
biscopas geearnunga ofslogon & gelæhton fif hundred manna. & þa
oðre ealle aflymdon.
 1087.29. Se biscop of Dunholme dyde to hearme þæt he mihte
ofer eall be norðan.
 1087.30. Roger het an of heom. se hleop into þam castele æt
Norðwic. & dyde git eallra wærst ofer eall þæt land.
 1087.32. Hugo eac an þe hit ne gebette nan þing. ne innan
Lægreceastrescire. ne innan Norðhamtune.
 1087.34. Ðe biscop Odo þe þas þyng of awocan ferde into
Cent to his eorldome. & fordyde hit swyðe. & þæs cynges land.
& þæs arcebiscopas mid ealle aweston. & brohte eall þæt god
into his castele on Hrofeceastre.
 1087.37. Ða þe cyng undergeat ealle þas þing. & hwilcne
swicdom hi dydon toweard his. þa wearð he on his mode swiðe gedrefed.
 1087.39. Sende þa æfter Englisce mannan. & heom
foresæde his neode. & gyrnde heora fultumes.
 1087.40. & behet heom þa betsta laga þa æfre ær
wæs on þisan lande. & ælc unriht geold he forbead. & geatte
mannan heora wudas. and slætinge. ac hit ne stod nane hwile.
 1087.42. Ac Englisce men swa þeah fengon to þam cynge heora
hlaforde on fultume.
 1087.43. Ferdon þa toweard Hrofeceastre. & woldon þone
biscop Odan begytan. þohtan gif hi hæfdon hine þe wæs ærur heafod
to ðam unræde. þæt hi mihton þe bet begytan ealla þa oðre.
 1087.47. Hi comon þa to þam castele to Tonebricge. þa
wæron innan þam castele Oda biscopas cnihtas. & oðre manige þe
hine healdon woldan ongean þone cyng.
 1087.50. Ac þa Englisce men ferdon. & tobræcon þone
castel. & þa men þe þærinne wæron. griðodon wið þone
cyng.
 1087.51. Se cyng mid his here ferde toweard Hrofeceastre. &
wendon þæt se biscop wære þærinne. ac hit wearð þam cynge
cuð þet se biscop wæs afaren to ðam castele a Pefenesea.
 1087.54. & se cyng mid his here ferde æfter. & besætt
þone castel abutan. mid swiðe mycele here fulle six wucan.
 1087.57. Betwyx þissum se eorl of Normandige Rodbeard þes
cynges broðer gaderode swiðe mycel folc. & þohte to gewinnane
Engleland mid þæra manna fultume þe wæron innan þisan lande ongean
þone cyng. & he sende of his mannan to þisum lande. & wolde cuman
himsylf æfter.
 1087.61. Ac þa Englisce men þe wærdedon þære sæ.
gelæhton of þam mannon. & slogon. & adrengton ma þonne ænig
man wiste to tellanne.
 1087.64. Syððan heom ateorede mete wiðinnan þam castele.
ða gyrndon hi griðas. & agefan hine þam cynge.
 1087.65. & se biscop swor þæt he wolde ut of Englelande
faran. & na mare cuman on ðisan lande butan se cyng him æfter sende.
& þæt he wolde agifan þone castel on Hrofeceastre.
 1087.68. Ealswa se biscop ferde & sceolde agifan þone castel.
& se cyng sende his men mid him.
 1087.70. Ða arisan þa men þe wæron innan þam castele.
& namon þone biscop & þes cynges men. & dydon hi on
hæftnunge.
 1087.72. Innan þam castele wæron swiðe gode cnihtas.
Eustatius þe iunga. & Rogeres eorles þreo sunan. & ealle þa
betstboren men. þe wæron innan þisan lande. oððe on Normandige.
 1087.75. Ða se cyng undergeat þas þing. þa ferde he
æfter mid þam here þe he ðær hæfde. & sende ofer eall
Englalande. & bead þæt ælc man þe wære unniðing sceolde
cuman to him, Frencisce & Englisce. of porte & of uppelande.
 1087.78. Him com þa mycel folc to. & he for to Hrofeceastre.
& besætt þone castel. oððet hi griðedon þæ þær inne
wæron. & þone castel ageafon.
 1087.81. Se biscop Odo mid þam mannum þe innan þam castele
wæron ofer sæ ferdon. & se biscop swa forlet þone wurðscipe þe
he on þis land hæfde.
 1087.83. Se cyng syððan sende here to Dunholme. & let
besittan þone castel. & se biscop griðode and ageaf þone castel.
& forlet his biscoprice. & ferde to Normandige.
 1087.86. Eac manige Frencisce men forleton heora land. & ferdon
ofer sæ. & se cyng geaf heora land þam mannum þe him holde
wæron.
 1089.1. On þisum geare se arwurða muneca feder & frouer
Landfranc arcebiscop gewat of þissum life. ac we hopiað þæt he ferde
to þæt heofanlice rice.
 1089.3. Swilce eac gewarð ofer eall Engleland mycel
eorðstyrunge. on þone dæg <foreign>iii IDus Augustus</foreign>.
 1089.4. & wæs swiðe lætsum gear on corne. & on
ælces cynnes wæstmum. swa þæt manig men ræpon heora corn onbutan
Martines mæssan. & gyt lator.
 1090.1. <foreign>INDICTIONE XIII</foreign>.
 1090.1. Ðissum þus gedon. eall swa wæ ær abufan sædan
be þam cynge. & be his broðer. & be his mannon. Se cyng wæs
smægende hu he mihte wrecon his broðer Rodbeard swiðost swencean. &
Normandige of him gewinnan.
 1090.5. Ðeah þurh his geapscipe. oððe þurh gærsuma he
begeat þone castel æt sancte Waleri. & þa hæfenan.
 1090.6. & swa he begeat þone æt Albemare. & þarinne
he sette his cnihtas. & hi dydon hearmes uppon þam lande on hergunge
& on bærnete.
 1090.9. Æfter þisum he begeat ma castelas innan þam lande.
& þær inne his rideras gelogode.
 1090.11. Se eorl of Normandige Rodbeard syððan he undergeat
þæt his gesworene men him trucedon. & agefon hera castelas him to
hearme. þa sende he to his hlaforde Philippe Francena cynge. & he com to
Normandige mid mycelan here.
 1090.14. & se cyng & se eorl mid ormætre fyrde
besæton þone castel abuton. þær þæs cynges men of Engleland inne
wæron.
 1090.16. Se cyng Willelm of Englalande sende to Philippe Francena
cynge. & he for his lufan oððe for his mycele gersuma forlet swa his
man þone eorl Rodbeard & his land. & ferde ongean to France & let
heom swa weorðan.
 1090.20. & betwyx þisum þingum þis land wæs swiðe
fordon. on unlagagelde. & on oðre manige ungelimpe.
 1091.1. On þisum geare se cyng Willelm heold his hired to Cristes
messan on Wæstmynstre. & þær æfter to Candelmæssan he ferde
for his broðær unþearfe ut of Englalande into Normandige.
 1091.4. On mang þam þe he þær wæs. heora sehte
togædere eode. on þæt gerad þæt se eorl him to handan let Uescam.
& þone eorldom æt Ou. & Kiæresburh. And þær to eacan þes
cynges men sacleas beon moston. on þam castelan. þe hi ær þes eorles
unþances begiten hæfdon.
 1091.8. & Se cyng him ongean þa Manige behet, þe ær
heora fæder gewann. & þa fram þam eorle gebogen wæs, gebygle to
donne. & eall þæt his fæder þær begeondan hæfde. butan
þam þe he þam cynge þa geunnen hæfde.
 1091.12. & þæt ealle þa þe on Englelande for þam
eorle æror heora land forluron. hit on þisum sehte habban sceoldan. &
se eorl on Englelande eall swa mycel swa on heora forewarde wæs.
 1091.15. And gif se eorl forðferde butan sunu be rihtre æwe.
wære se cyng yrfenuma of eallon Normandig. Be þisre sylfan forewarde gif
se cyng swulte. wære se eorl yrfenuma ealles Englalandes.
 1091.18. Ðas forewarde gesworan <foreign>xii</foreign> þa betste of þes cynges
healfe. and <foreign>xii</foreign> of þes eorles. þeah hit syððan litle hwile stode.
 1091.21. On mang þisum sæhte wearð Eadgar æþeling
belandod. of þam þe se eorl him æror þær to handa gelæten
hæfde. & ut of Normandig for to þam cynge his aðume to Scotlande.
& to his swustor.
 1091.25. On mang þam þe se cyng Willelm ut of Englelande
wæs. ferde se cyng Melcolm of Scotlande hider into Englum. & his mycelne
dæl oferhergode. oð þæt þa gode mæn þe þis land bewiston.
him fyrde ongean sændon. & hine gecyrdon.
 1091.28. Ða þa se cyng Willelm into Normandige þis gehyrde.
þa gearcode he his fare. & to Englelande com. & his broðer se eorl
Rodbeard mid him.
 1091.31. & sona fyrde het ut abeodan. ægðer scipfyrde
& landfyrde. ac seo scipfyrde ær he to Scotlande cuman mihte.
ælmæst earmlice forfor. feowan dagon toforan sancte Michæles
mæssan.
 1091.34. And se cyng & his broðer mid þære landfyrde
ferdon. ac þa ða se cyng Melcolm gehyrde þæt hine man mid fyrde secean
wolde. he for mid his fyrde ut of Scotlande into Loðene on Englaland &
þær abad.
 1091.37. Ða þa se cyng Willelm mid his fyrde genealehte. þa
ferdon betwux Rodbeard eorl & Eadgar æðeling & þæra cinga
sehte swa gemacedon. þæt se cyng Melcolm to uran cynge com. & his man
wearð to eall swilcre gehyrsumnisse swa he ær his fæder dyde. &
þæt mid aðe gefestnode.
 1091.42. & se cyng Willelm him behet on lande & on ealle
þinge þæs þe he under his fæder ær hæfde.
 1091.45. On þisum sehte wearð eac Eadgar eþeling wið þone
cyng gesæhtlad. & þa cyngas þa mid mycclum sehte tohwurfon. ac
þæt litle hwile stod.
 1091.47. And se eorl Rodbeard her oð Cristes mæsse forneah mid
þam cynge wunode. & litel soðes þær on mang. of heora forewarde
onfand. & twam dagon ær þære tide on Wiht scipode. & into
Normandig for. & Eadgar æðeling mid him.
 1092.1. On þisum geare se cyng Willelm mid mycelre fyrde ferde
norð to Cardeol. & þa burh geæðstaþelede. & þone castel
arerde. & Dolfin utadraf þe æror þær þes landes weold. &
þone castel mid his mannan gesette.
 1092.4. & syððan hider suð gewænde. & mycele
mænige Eyrlisces folces mid wifa & mid orfe þyder sænde. þær
to wunigenne þæt land to tilianne.
 1093.1. On þisum geare to þam længtene warð se cyng
Willelm on Gleaweceastre to þam swiðe geseclod. þæt he wæs ofer
eall dead gekyd.
 1093.3. & on his broke he Gode fela behæsa behet. his agen
lif on riht to lædene. & Godes cyrcean griðian & friðian. &
næfre ma eft wið feo gesyllan. & ealle rihte lage on his þeode to
habbene.
 1093.6. And þæt arcebiscoprice on Cantwarbyrig þe ær on
his agenre hand stod. Anselme betæhte. se wæs ær abbod on Bæc.
& Rodbeard his cancelere þæt biscoprice on Lincolne.
 1093.9. & to manegan mynstren land geuðe. ac þæt he
syððan ætbræd. þa him gebotad wæs. & ealle þa gode laga
forlæt. þe he us ær behet.
 1093.12. Ða æfter þisson sende se cyng of Scotlande. &
þære forewarde gyrnde þe him behaten wæs.
 1093.13. And se cing Willelm him steofnode to Gloweceastre. &
him to Scotlande gislas sende. & Eadgar æþeling æfter. & þa
men syððan ongean. þe hine mid mycclon wurðscipe to þam cynge
brohtan.
 1093.16. Ac þa ða he to þam cynge com ne mihte he beon
weorðe naðer ne ure cynges spæce. ne þæra forewarde þe him ær
behatene wæron. & forþi hi þa mid mycelon unsehte tohwurfon. &
se cyng Melcolm ham to Scotlande gewænde.
 1093.20. Ac hraðe þæs þe he ham com. he his fyrde
gegaderode. & into Englelande hergende mid maran unræde ferde þone him
abehofode. & hine þa Rodbeard se eorl of Norðhymbran mid his mannan
unwæres besyrede & ofsloh.
 1093.24. Hine sloh Moræl of Bæbbaburh. se wæs þæs
eorles stiward. & Melcolmes cynges godsib.
 1093.26. Mid him wæs eac Eadward his sune ofslagen. se æfter
him cyng beon sceolde. gif he hit gelifode.
 1093.27. Ða þa seo gode cwen Margarita þis gehyrde. hyre þa
leofstan hlaford & sunu þus beswikene. heo wearð oð deað on mode
geancsumed. & mid hire prestan to cyrcean eode. & hire gerihtan
underfeng. & æt Gode abæd. þæt heo hire gast ageaf.
 1093.31. & ða Scottas þa Dufenal to cynge gecuron Melcolmes
broðer. & ealle þa Englisce ut adræfdon. þe ær mid þam cynge
Melcolme wæron.
 1093.33. Ða þa Dunecan Melcolmes cynges sunu þis eall gehyrde
þus gefaren. se on þæs cynges hyrede Willelmes wæs. swa swa his
fæder hine ures cynges fæder ær to gisle geseald hæfde. & her
swa syððan belaf. he to þam cynge com.
 1093.37. & swilce getrywða dyde. swa se cyng æt him habban
wolde. & swa mid his unne to Scotlande for. mid þam fultume þe he
begytan mihte Engliscra & Frenciscra. and his mæge Dufenal þes rices
benam. & to cynge wearð underfangen.
 1093.41. Ac þa Scottas hi eft sume gegaderoden. & forneah
ealle his mænu ofslogan. & he sylf mid feawum ætbærst.
 1093.43. Syððan hi wurdon sehte. on þa gerad þæt he
næfre eft Englisce ne Frencisce into þam lande ne gelogige.
 1094.1. Her hæfde se cyng Willelm to Cristes mæssan his hired
æt Gleaweceastre. & him þider fram his broðer Rodbearde of Normandig
bodan coman.
 1094.3. Þa cyddon þæt his broðer grið & forewarde
eall æfter cwæð. butan se cyng gelæstan wolde eall þet hi on
forewarde hæfdon ær gewroht. & uppon þæt hine forsworenne &
trywleasne clypode. buton he þa forewarda geheolde. oððe þider ferde
& hine þær betealde þær seo forewarde ær wæs gewroht &
eac gesworen.
 1094.9. Ða ferde se cyng to Hæstingan to þam
Candelmæssan. & on mang þam þe he þær wederes abad. he let
halgian þæt mynster æt þære Bataille. & Herbearde Losange
þam biscop of þeotfordan his stæf benam.
 1094.12. & þær æfter to midlengtene ofer sæ for into
Normandige.
 1094.13. Syððan he þider com. he & his broðer Rodbeard
se eorl gecwæðan. þæt hi mid griðe togædere cuman sceoldan.
& swa dydon. & gesemede beon ne mihtan.
 1094.15. Syððan eft hi togædere coman mid þam ilcan mannan
þe ær þæt loc makedon. & eac þa aðas sworen. & ealne
þone bryce uppon þone cyng tealdon. ac he nolde þæs geþafa beon. ne
eac þa forewarde healdan. & forþam hi þa mid mycelon unsehte
tocyrdon.
 1094.21. And se cyng syððan þone castel æt Bures gewann.
& þes eorles men þær inne genam. þa sume hyder to lande sende.
 1094.23. Ðær togeanes se eorl mid þes cynges fultume of
France gewann þone castel æt Argentses . & þear inne Rogger Peiteuin
genam. & seofen hundred þes cynges cnihta mid him. & syððan
þone æt Hulme.
 1094.26. & Oft rædlice heora ægðer uppon oðerne tunas
bærnde. & eac menne læhte.
 1094.28. Ða sende se cyng hider to lande. & het abeodan ut
<foreign>xx</foreign> þusenda Engliscra manna him to fultume to Normandig. ac þa hi to sæ
coman. þa het hi man cyrran. & þæt feoh syllan to þæs cynges
behofe þe hi genumen hæfdon. þet wæs ælc man healf punda. & hi
swa dydon.
 1094.33. & se eorl innon Normandig æfter þison mid þam
cynge of France. & mid eallon þan þe hi gegaderian mihton ferdon
towardes Ou þær se cyng Willelm inne wæs. & þohtan hine inne to
besittanne. & swa foran oð hi coman to Lungeuile.
 1094.37. Ðær wearð se cyng of France þurh gesmeah
gecyrred. & swa syððan eall seo fyrding tohwearf.
 1094.38. Her onmang þison se cyng Willelm sende æfter his
broðer Heanrige. se wæs on þam castele æt Damfront. ac forþi þe
he mid friðe þurh Normandig faran ne mihte. he him sende scipon æfter.
& Hugo eorl of Ceastre.
 1094.42. Ac þa ða hi towardes Ou faran sceoldan þær se
cyng wæs. hi foran to Englelande. & up coman æt Hamtune on ealra
halgena mæsseæfne. & her syððon wunedon. & to Cristes
mæssan wæron on Lunden.
 1094.46. Eac on þisum ylcan geare þa Wylisce menn hi
gegaderodon. & wið þa Frencisce þe on Walon. oððe on þære
neawiste wæron & hi ær belandedon. gewinn upahofon. & manige
festena & castelas abræcon. & men ofslogon.
 1094.49. An syððan heora gefylce weox. hi hi on ma
todældon.
 1094.50. Wið sum þæra dæle gefeaht Hugo eorl of
Scrobscire & hi aflymde.
 1094.51. Ac þeah hweðer þa oðre. ealles þæs geares
nanes yfeles ne geswicon þe hi don mihton.
 1094.54. Ðises geares eac þa Scottas heora cyng Dunecan
besyredon & ofslogan. & heom syððan eft oðre syðe his
fæderan Dufenal to cynge genamon. þurh þes lare & to tihtinge he
wearð to deaðe beswicen.
 1095.1. On þisum geare wæs se cyng Willelm to Cristes
mæssan þa feower forewarde dagas on Hwitsand. & æfter þam
feorðan dæge hider to lande for. & upp com æt Doferan.
 1095.3. And Heanrig þes cynges broðer her on lande oð lengten
wunode. & þa ofer sæ for to Normandig mid mycclon gersuman. on
þæs cynges heldan uppon heora broðer Rodbeard eorl.
 1095.6. & gelomlice uppon þone eorl wann. & him mycelne
hearm ægðer on lande & on mannan dyde.
 1095.9. And þa to Eastran heold se cyng his hired on Winceastre.
& se eorl Rodbeard of Norðhymbran nolde to hirede cuman.
 1095.11. & se cyng forðan wearð wið hine swiðe astyrod.
& him to sænde & heardlice bead gif he griðes weorðe beon wolde.
þæt he to Pentecosten to hired come.
 1095.13. On þisum geare wæron Eastron on <foreign>viii kalendæ
Aprilis</foreign>.
 1095.14. & þa uppon Eastron on sancte Ambrosius mæsse
niht. þæt is <foreign>ii Nonæ Aprilis</foreign> wæs gesewen forneah ofer eall þis
land swilce forneah ealle þa niht swiðe mænifealdlice steorran of
heofenan feollan. naht be anan oððe twam. ac swa þiclice þæt hit nan
mann ateallan ne mihte.
 1095.18. Her æfter to Pentecosten wæs se cyng on Windlesoran.
& ealle his witan mid him. butan þam eorle of Norðhymbran. forþam se
cyng him naþer nolde ne gislas syllan. ne uppon trywðan geunnon þæt he
mid griðe cumon moste & faran.
 1095.23. & se cyng forþi his fyrde bead. & uppon þone
eorl to Norðhymbran for.
 1095.24. & sona þes þe he þider com. he manege &
forneah ealle þa betste of þes eorles hirede innan anan fæstene gewann.
& on hæftene gedyde.
 1095.26. & þone castel æt Tinemuðan besæt oððet
he hine gewann. & þæs eorles broðer þærinne & ealle þa
þe him mid wæron. and syððan ferde to Bebbaburh. & þone eorl
þærinne besæt.
 1095.29. Ac þa ða se cyng geseah þæt he hine gewinnan ne
mihte. þa het he makian ænne castel to foran Bebbaburh. & hine on his
spæce Malueisin het. þæt is on Englisc Yfel nehhebur.
 1095.32. & hine swiðe mid his mannan gesætte. &
syððan suðweard for.
 1095.33. Ða sona æfter þam þe se cyng wæs suð afaren.
feorde se eorl anre nihte ut of Bebbaburh towardes Tinemuðan.
 1095.35. Ac þa þe innan þam niwan castele wæron. his
gewær wurdon. & him æfter foran & onfuhton. & hine
gewundedon. & syððan gelæhton. & þa þe mid him wæron sume
ofslogan. sume lifes gefengon.
 1095.39. Onmang þison wearð þam cynge cuð. þæt þa
Wylisce men on Wealon sumne castel heafdon tobroken Muntgumni hatte. &
Hugon eorles menn ofslagene þe hine healdon sceoldan.
 1095.41. & he forþi oðre fyrde het fearlice abannan. &
æfter sancte Michaelesmæsse into Wealan ferde.
 1095.42. & his fyrde toscyfte. & þæt land eall
þurhfor. swa þæt seo fyrde eall togædere com to ealra halgena to
Snawdune.
 1095.45. Ac þa Wylisce a toforan into muntan and moran ferdan
þæt heom man to cuman ne mihte. & se cyng þa hamweard gewende
forþam he geseah þæt he þær þes wintres mare don ne mihte.
 1095.49. Ða þa se cyng ongean com. þa het he niman þone
eorl Rotbeard of Norðhymbran & to Bæbbaburh lædan. & ægðer
eage utadon. buton þa þe þær inne wæron þone castel agyfan
woldan.
 1095.52. Hine heoldan his wif. & Moreal se wæs stiward &
eac his mæg.
 1095.53. Ðurh þis wearð se castel þa agyfen. & Moreal
wearð þa on þes cynges hirede. & þurh hine wurdon manege ægðer
ge gehadode & eac læwede geypte. þe mid heora ræde on þes cynges
unheldan wæron.
 1095.56. Þa se cyng sume ær þære tide het on
hæftneðe gebringan. & syððan swiðe gemahlice ofer eall þis
land beodan. þæt ealle þa þe of þam cynge land heoldan. eall swa hi
friðes weorðe beon woldan. þæt hi on hirede to tide wæron.
 1095.60. And þone eorl Rotbert het se cyng to Windlesoran
lædan. & þær innan þam castele healdan.
 1095.62. Eac on þis ylcan geare togeanes Eastron com þæs
Papan sande hider to lande. þæt wæs Waltear bisceop swiðe god lifes
man of Albin þære ceastre. & þam arcebiscope Ansealme uppon
Pentecosten of þæs Papan healfe Urbanus his pallium geaf.
 1095.65. & he hine underfeng æt his arcestole on
Cantwarabyrig. and se biscop Waltear her on lande þæs geares syððan
lange wunode. & man syððan þæt Rom gesceot be him sende. swa man
manegan gearan æror ne dyde.
 1095.70. Ðises ylcan eac geares wæron swiðe untid gewidera.
& forþi geond eall þis land wurdon eorðwæstmas eall to medemlice
gewende.
 1096.1. On þison geare heold se cyng Willelm his hired to Cristes
mæssan on Windlesoran.
 1096.2. & Willelm biscop of Dunholme þær forðferde to
geares dæge.
 1096.3. And on Octabris Epiphanis wæs se cyng & ealle his
witan on Searbyrig.
 1096.4. Þær beteah Gosfrei Bainard Willelm of Ou þes cynges
mæg þæt he heafde gebeon on þes cynges swicdome. & hit him on
gefeaht. & hine on orreste ofercom.
 1096.7. & syððan he ofercumen wæs. him het se cyng þa
eagan utadon. & syþðan belisnian.
 1096.8. & his stiward Willelm hatte. se wæs his modrian
sunu. het se cyng on rode ahon.
 1096.10. Ðær wearð eac Eoda eorl of Campaine þæs cynges
aðum & manege oðre belende. & sumne man to Lundene lædde. &
þær spilde.
 1096.12. Ðises geares eac to þam Eastran wearð swiðe mycel
styrung geond ealle þas þeode. & fela oðra þeodan þurh Urbanus se
wæs Papa gehaten þeah þe he þæs setles naþing næfde on Rome.
 1096.14. & ferde unarimedlice folc mid wifan & cildan to
þi þæt hi uppon hæðene þeodan winnan woldan.
 1096.16. Ðurh þas fare wearð se cyng & his broðor
Rodbeard eorl sehte. swa þæt se cyng ofer sæ for. & eall Normandig
æt him mid feo alisde. swa swa hi þa sehte wæron.
 1096.19. And se eorl syððan ferde. & mid him se eorl of
Flandran. & se of Bunan. & eac manige oðre heafodmen. & se eorl
Rotbeard & þa þe mid him ferdon þone winter on Puille wunedon.
 1096.22. Ac þes folces þe be Hungrie for. fela þusenda
þær & be wæge earmlice forforan. & fela hreowlice &
hungerbitene ongean winterham tugon.
 1096.25. Ðis wæs swiðe hefigtime gear geond eall Angelcyn.
ægðer ge þurh mænigfealde gylda. & eac þurh swiðe hefigtymne
hunger. þe þisne eard þæs geares swiðe gedrehte.
 1096.28. Eac on þison geare þa heafodmen þe þis land
heoldan oft rædlice fyrde into Wealon sendon. & mænig man mid þam
swiðe gedrehtan. ac man þær ne gespædde. butan manmyrringe. &
feohspillinge.
 1097.1. Her on þison geare weas se cyng Willelm to Cristes
mæssan on Normandig. & þa togeanes Eastron hider to lande for.
forþam he þohte his hired on Winceastre to healdenne.
 1097.3. Ac he wearð þurh weder gelet. oððet Eastre æfen
þæt he up com ærost æt Arundel. & forþi his hired æt
Windlesoran heold.
 1097.6. & þær æfter mid mycclum here into Wealon ferde.
& þæt land swiðe mid his fyrde þurhfor. þurh sume þa Wyliscean
þe him to wæron cumen & his lædteowas wæron.
 1097.8. & þær innewunode fram middesumeran forneah oð
August. & mycel þær inne forleas on mannan & on horsan. & eac
on manegan oðran þingan.
 1097.10. Ða Wylisce men syððon hi fram þam cynge gebugon.
heom manege ealdras of heom sylfan gecuron. sum þæra wæs Caduugaun
gehaten þe heora weorðast wæs. se wæs Griffines broðer sunu
cynges.
 1097.14. Ac þa ða se cyng geseah þæt he nan þingc his
willes þær geforðian ne mihte. he ongean into þison lande for. &
hraðe æfter þam. he be þam gemæron castelas let gemakian.
 1097.17. Ða uppon sancte Michaeles mæssan <foreign>iiii Nonæ
Octobris</foreign> ætywde an selcuð steorra on æfen scynende & sona to setle
gangende.
 1097.18. He wæs gesewen suðweast. & se leoma þe him
ofstod. wæs swiðe lang geþuht suðeast scinende. & forneah ealle
þa wucan on þas wisan ætywde.
 1097.21. Manige men leton þæt hit cometa wære.
 1097.22. Sona æfter þyson. se arcebiscop Ansealm of
Cantwarbyrig. leafe æt þam cynge nam. þeah hit þam cynge unge will
wære þæs þe men leton. & ofer sæ for. forþam him þuhte
þæt man on þisne þeodan lytel æfter rihte & æfter his dyhte
dyde.
 1097.26. And se cyng þær æfter uppon sancte Martines
mæssan ofer sæ into Normandig for. ac þa hwile þe he wederes abad.
his hired innon þam sciran þær hi lagon. þone mæston hearm dydon
þe æfre hired oððe here innon friðlande don sceolde.
 1097.29. Ðis wæs on eallon þingan swiðe hefigtyme gear.
& ofer geswincfull. on ungewederan þa man oððe tilian sceolde.
oððe eft tilða gegaderian. & on ungyldan þa næfre ne ablunnon.
 1097.32. Eac manege sciran þe mid weorce to Lundenne belumpon.
wurdon þærle gedrehte. þurh þone weall þe hi worhton onbutan þone
tur. & þurh þa brycge þe forneah eall toflotan wæs. & þurh
þæs cynges healle geweorc þe man on Westmynstre worhte. & mænige
man þær mid gedrehte.
 1097.38. Eac on þysum ylcan geare sona uppon sancte Michaeles
mæssan ferde Eadgar æþeling mid fyrde þurh þæs cynges fultum
into Scotlande. & þet land mid stranglicum feohte gewann.
 1097.40. & þone cyng Dufenal ut adræfde. & his mæg
Eadgar se wæs Melcolmes sunu cynges & Margarite þære cwenan he
þær on þæs cynges Willelmes heldan to cynge gesette. & syððan
ongean into Engleland for.
 1098.1. On þysum geare to Cristes mæssan wæs se cyng
Willelm on Normandig.
 1098.2. & Walcelin biscop on Winceastre. & Baldewine abbod
on sancte Ædmund innan þære tide bægen forðferdan.
 1098.3. & On þisum geare eac Turold abbod of Burh
forðferde.
 1098.5. Ðises geares eac to þan sumeran innan Barrucscire æt
Finchamstæde an mere blod weoll. swa swa manige trywe men sædan þe hit
geseon sceoldan.
 1098.8. & Hugo eorl wearð ofslagen innan Anglesege fram
utwikingan. & his broðer Rodbert wearð his yrfenuma. swa swa he hit
æt þam cynge ofeode.
 1098.11. Toforan sancte Michaeles mæssan ætywde seo heofon
swilce heo forneah ealle þa niht byrnende wære.
 1098.12. Ðis wæs swiðe geswincfull gear þurh manigfealde
ungyld. & þurh mycele renas þe ealles geares ne ablunnon. forneah
ælc tilð on mersclande forferde.
 1099.1. Her wæs se cyng Willelm to midewintra on Normandig.
& to Eastron hider to lande com. & to Pentecosten forman siðe his
hired innan his niwan gebyttlan æt Westmynstre heold.
 1099.4. & þær Rannulfe his capellane þæt biscoprice
on Dunholme geaf. þe æror ealle his gemot ofer eall Engleland draf. &
bewiste.
 1099.5. & sona þær æfter ofer sæ for. & þone
eorl Elias of þære Manige adraf. & hy syððan on his geweald
gesætte. & swa to sancte Michaeles mæssan eft hider to lande com.
 1099.9. Ðises geares eac on sancte Martines mæssedæg.
asprang up to þan swiðe sæflod. & swa mycel to hearme gedyde. swa
nan man ne gemunet þæt hi æfre æror dyde.
 1099.11. & wæs ðæs ylcan dæges luna prima.
 1099.13. And Osmund biscop of Searbyrig innon Aduent forðferde.
 1100.1. On þison geare se cyng Willelm heold his hired to Cristes
mæssa on Gleaweceastre. & to Eastron on Winceastre. & to Pentecosten
on Westmynstre.
 1100.4. & to þam Pentecosten wæs gesewen innan Barrucscire
æt anan tune blod weallan of eorþan. swa swa mænige sædan þe hit
geseon sceoldan.
 1100.6. And þær æfter on morgen æfter hlam
mæssedæge wearð se cyng Willelm on huntnoðe fram his anan men mid
anre fla ofsceoten. & syððan to Winceastre gebroht. & on þam
biscoprice bebyrged. þæt wæs þæs þreotteðan geares þe he
rice onfeng.
 1100.11. He wæs swiðe strang & reðe ofer his land &
his mænn. & wið ealle his neahheburas. & swiðe ondrædendlic.
 1100.12. & þurh yfelra manna rædas þe him æfre
gecweme wæran. & þurh his agene gitsunga. he æfre þas leode mid
here & mid ungylde tyrwigende wæs.
 1100.15. Forþan þe on his dagan ælc riht afeoll. &
ælc unriht for Gode & for worulde up aras.
 1100.16. Godes cyrcean he nyðerade. & þa biscoprices &
abbotrices þe þa ealdras on his dagan feollan.
 1100.17. Ealle he hi oððe wið feo gesealde. oððe on his
agenre hand heold. & to gafle gesette. forþan þe he ælces mannes
gehadodes & læwedes yrfenuma beon wolde.
 1100.20. & swa þæt þæs dæges þe he gefeoll. he
heafde on his agenre hand þæt arcebiscoprice on Cantwarbyrig. &
þæt bisceoprice on Winceastre. & þæt on Searbyrig. & xi
abbodrices. ealle to gafle gesette.
 1100.23. And þeah þe ic hit læng ylde. eall þet þe Gode
wæs lað & rihtfullan mannan. eall þæt wæs gewunelic on þisan
lande on his tyman. & forþi he wæs forneah ealre his leode lað.
& Gode andsæte.
 1100.26. Swa swa his ænde ætywde. forþan þe he on
middewardan his unrihte buten behreowsunge & ælcere dædbote gewat.
 1100.29. On þæne þunresdæg he wæs ofslagen. &
þæs on morgen bebyrged.
 1100.30. & syðþan he bebyrged wæs. þa witan þe þa
neh handa wæron. his broðer Heanrig to cynge gecuran.
 1100.31. & he þærrihte þæt biscoprice on Winceastre
Willelme Giffarde geaf. & siþþan to Lundene for.
 1100.33. & on þan Sunnandæge þær æfter toforan
þam weofode on Westmynstre Gode & eallan folce behet ealle þa unriht to
aleggenne þe on his broðer timan wæran. & þa betstan lage to
healdene þe on æniges cynges dæge toforan him stodan.
 1100.37. And hine syððan æfter þam se biscop of Lundene
Mauricius to cynge gehalgode. & him ealle on þeosan lande to abugan.
& aðas sworan. & his men wurdon.
 1100.40. And se cyng sona æfter þam be þære ræde þe
him abutan wæran. þone biscop Rannulf of Dunholme let niman. & into
þam ture on Lundene let gebringon. & þær healdan.
 1100.42. Ða to foran Sancte Michaeles mæssan com se arcebiscop
Ansealm of Cantwarbyrig hider to lande. swa swa se cyng Heanrig be his witena
ræde him æfter sende. forþan þe he wæs ut of þis lande gefaren.
forþan mycelan unrihte þe se cyng Willelm him dyde.
 1100.47. And siðþan sona heræfter se cyng genam Mahalde him
to wife Malcolmes cynges dohter of Scotlande. & Margareta þære goda
cwæne Eadwardes cynges magan. & of þan rihtan Ængla landes
kynekynne.
 1100.50. & on sancte Martines mæssedæg heo wearð him
mid mycelan weorðscipe forgifen on Westmynstre. & se arcebiscop Ansealm
hi him bewæddade. & siððan to cwene gehalgode.
 1100.53. And se arcebiscop Thomas of Eoferwic her æfter sona
forðferde.
 1100.55. Ðeoses ylces geares eac innan hærfest com se eorl
Rotbert ham into Normandi. & se eorl Rotbert of Flandran. & Eustatius
eorl of Bunan fram Ierusalem.
 1100.57. & sona swa se eorl Rotbert into Normandig com. he
wearð fram eallan þam folce bliþelice underfangen. butan þam castelan
ðe wæron gesætte mid þæs cynges Heanriges manna. togeanes þan he
manega gewealc & gewinn hæfde.
 1101.1. Her on þisum geare to Cristes mæssan heold se cyng
Heanrig his hired on Westmynstre. & to Eastran on Winceastre.
 1101.3. & þa sona þæræfter wurdon þa heafodmen her
on lande wiðerræden togeanes þam cynge. ægðer ge for heoran agenan
mycelan ungetrywðan. & eac þurh þone eorl Rodbert of Normandig. þe
mid unfriðe hider to lande fundode.
 1101.6. And se cyng syððan scipa ut on sæ sende his broðer
to dære & to lættinge. ac hi sume æft æt þære neode
abruðon. & fram þam cynge gecyrdon. & to þam eorle Rotberte
gebugan.
 1101.9. Ða to midde sumeran ferde se cyng ut to Pefenesæ mid
eall his fyrde togeanes his broðer & his þær abad. ac onmanig
þison com se eorl Rotbert up æt Portesmuðan <foreign>xii</foreign> nihtan toforan
Hlafmæssan.
 1101.13. & se cyng mid ealre his fyrde him togeanes com. ac
þa heafod men heom betwenan foran.
 1101.14. & þa broðra gesehtodan on þa gerad. þet se
cyng forlet eall þæt he mid streangðe innan Normandig togeanes þam
eorle heold. & þæt ealle þa on Englelande heora land ongean heafdon.
þe hit ær þurh þone eorl forluron. & Eustaties eorl eac eall his
fæder land her on lande.
 1101.19. & þet se eorl Rotbert ælce geare sceolde of
Englalande þreo þusend marc seolfres habban. & loc hweðer þæra
gebroðra oðerne oferbide. wære yrfeweard ealles Englalandes & eac
Normandiges. buton se forðfarena yrfenuman heafde be rihtre æwe.
 1101.23. & þis þa mid aðe gefestnodan <foreign>xii</foreign> þa hihste
of ægðre healfe.
 1101.24. And se eorl syððan oð ðet ofer sancte Michaeles
mæsse her on lande wunode. & his men mycel to hearme æfre gedydon swa
hi geferdon. þa hwile þe se eorl her on lande wunode.
 1101.27. Ðises geares eac se biscop Rannulf to þam
Candelmæssan ut of þam ture on Lunden nihtes oðbærst þær he on
hæftneðe wæs. & to Normandige for. þurh þes macunge mæst
& to spryttinge se eorl Rotbert þises geares þis land mid unfriðe
gesohte.
 1102.1. On þisum geare to Natiuiteð wæs se cyng Heanrig on
Westmynstre. & to Eastron on Winceastre.
 1102.2. & sona þær æfter wurdon unsehte se cyng &
se eorl Rotbert of Bælæsme se hæfde þone eorldom her on lande on
Scrobbesbyrig þe his fæder Roger eorl ær ahte. & micel rice
þærto. ægðer ge beheonon sæ ge begeondon.
 1102.6. & se cyng ferde & besæt þone castel æt
Arundel. ac þa he hine swa hraðe gewinnan ne mihte. he let þær toforan
castelas gemakian. & hi mid his mannan gesette.
 1102.9. & syððan mid ealre his fyrde ferde to Brigge. &
þær wunode oððet he þone castel hæfde. & þone eorl Rotbert
belænde. & ealles benæmde. þes he on Englalande hæfde.
 1102.11. & se eorl swa ofer sæ gewat. & se fyrde
syððan ham cyrde.
 1102.13. Ða þær æfter to sancte Michaeles mæssan
wæs se cyng æt Wæstmynstre. & ealle þa hæfodmen on þis
lande gehadode & læwede.
 1102.15. & se arcebiscop Ansealm heold gehadodra manna sinoð.
& hi þær manega beboda setton þe to Cristendome belimpað.
 1102.16. & ægðer manige Frencisce & Englisce þær
heora stafas & rice forluron. þe hi mid unrihte begeaton. oððe mid
woge þær on lifedon.
 1102.19. & On ðisum ylcan geare on Pentecosten mæssan
wuce. þa coman þeofas sum of Aluearnie. sum of France. & sum of
Flandres. & breokan þa mynstre of Burh & þærinne naman mycel to
gode on golde & on seolfre. þet wæron roden & calicen &
candelsticcan.
 1103.1. Her on þisum geare to midewintra wæs se cyng Heanrig
æt Westmynstre.
 1103.2. & þær æfter sona ferde se biscop Willelm
Giffard ut of þis land. forþan þe he ongean riht nolde his hades onfon
æt þam arcebiscop Girarde of Eoferwic.
 1103.4. & þa to þan Eastran heold se cyng his hired on
Winceastre.
 1103.5. & þær æfter ferde se arcebiscop Ansealm of
Cantwarbyrig to Rome. swa swa him & þam cynge gewearð.
 1103.8. Ðises geares eac com se eorl Rotbert of Normandig to
sprecene wið þone cyng her on lande.
 1103.9. & ær he heonne ferde he forgeaf þa þreo þusend
marc þe him seo cyng Heanrig be foreweard ælce geare gifan sceolde.
 1103.12. On þisum geare eac æt Heamstede innan Barrucscire.
wæs gesewen blod of eorðan.
 1103.13. Ðis wæs swiðe gedeorfsum gear her on lande. þurh
mænifealde gyld.& þurh orfcwealm. & wæstma for weorþenesse
ægðer ge on corne. & eac on eallon treowwæstman.
 1103.16. Eac on morgen uppon sancte Laurenties mæssedæg
gedyde se wind swa mycel to hearme her on lande on eallon wæstman. swa nan
man ne gemunde þæt æfre ænig ær gedyde.
 1103.19. On ðisum ylcan geare Mathias abbod of Burh forðferde.
se ne lyfode na leng þan an geare. syððan he abbod wæs.
 1103.20. Æfter sancte Michaeles mæssan on <foreign>xii kalendæ
Novembris</foreign> he wæs mid procession underfangan to abbod. & on ðam ylcan
dæge þes oðres geares he wearð dead on Gleawceastre. & þær
bebyrged.
 1104.1. Her on þisum geare to Cristes mæssan heold se cyng
Heanrig his hired æt Wæstminstre. & to Eastron on Winceastre. &
to Pentecosten eft on Westmynstre.
 1104.4. Ðises geares wæs se forma Pentecostes dæg on
<foreign>Nonæ Iunii</foreign>.
 1104.4. & on þam Tiwæsdæge þæræfter ætywdan
feower circulas to þam mid dæge onbutan þære sunnan hwites hiwes.
ælc under oðran gebroiden. swylce hi gemette wæron.
 1104.7. Ealle þe hit gesawon wundredon. forþan hi næfre
ær swilce ne gemundon.
 1104.9. Heræfter wurdon sehte se eorl Rotbert of Normandig.
& Rotbert de Bælesme þe se cyng Heanri æror belænd hæfde
& of Englalande adrifen.
 1104.11. & þurh heora sehte wurdon wiðerræde se cyng of
Englalande & se eorl of Normandig.
 1104.12. & se cyng his folc ofer sæ into Normandig sende.
& þa heafodmen þær on lande hi underfengon.
 1104.14. & on heora hlafordes þæs eorles swicdome into
heora castelan gelogodan. þanon hi manige gedrecednissa on hergunga & on
bærninge þam eorle gedydon.
 1104.16. Eac þises geares Willelm eorl of Moretoin heonon of
lande into Normandig for.
 1104.18. Ac syððan he afaren wes. he wið þone cyng
geworhte. for hwan hine se cyng ealles benæmde. & belænde þæs
þe he her on lande hæfde.
 1104.21. Nis eaðe to asecgenne þises landes earmða þe hit
to þysan timan dreogende wæs. þurh mistlice & mænigfealdlice
unriht & gyld. þæ næfre ne geswican ne ne ateorodon.
 1104.23. & æfre ealswa se cyng for. full hergung þurh his
hired uppon his wreccea folc wæs. & þær onmang foroft bærneta.
& manslihtas.
 1104.26. Eall þis wæs God mid to gremienne. & þas arme
leode mid to tregienne.
 1105.1. On þisum geare to Natiuiteð heold se cyng Heanrig his
hired æt Windlesoran.
 1105.2. & þæræfter to þam lengtene he for ofer sæ
into Normandig uppon his broðer Rotbert eorl.
 1105.3. & onmang þam þe he þær wunode he gewann of his
broðer Caþum & Baius. & mæst ealle þa castelas & þa
heafodmen þær on lande him wurdon underþeodde. & se syððan to
herfest eft ongean hider to lande com.
 1105.7. & þæt he on Normandig gewunnen hæfde.
syððan on sibbe & him gebygle wunode. butan þa þe þam eorle
Willelme of Mortoin ahwær neah wunedon. þa he gelomlice geswæncte swa
he swiðost mihte. for his landlyre her on lande.
 1105.11. And þa toforan Cristes mæssan com Rotbert de
Bælesme hider to lande to þam cynge.
 1105.13. Ðis wæs swiðe gedyrfsum gear her on lande þurh
wæstma forwordenessa. & þurh þa mænigfealde gyld þe næfre ne
geswican ær se cyng oferfore. & þa hwile þe he þær wæs.
& eft syððan he ongean com.
 1106.1. Her on þison geare wæs se cyng Henrig to Natiuiteð
on Westmynstre. & þær his hired heold.
 1106.2. & uppon þære tide Rotbert de Bælesme mid
unsehte fram þam cynge ut of þison lande into Normandige for.
 1106.5. Ða her æfter onforan længtene wæs se cyng æt
Norðhamtune. & se eorl Rotbert his broðer of Normandig þyder to him
com.
 1106.7. & forþam se cyng him nolde agifan þæt þe he on
Normandige uppon him genumen hæfde. hi mid unsehte tohwurfon. & se eorl
ferde ofer se sona eft ongean.
 1106.10. On þære forman længten wucan on þone Frigedæg
<foreign>i xiiii kalendæ Marcii</foreign> on æfen ætywde an ungewunelic steorra. &
lange stunde þæræfter wæs ælce æfen gesewen hwile scinende.
 1106.12. Se steorra ætywde innon þæt suðwest. he wæs
litel geþuht. and deorc. ac se leoma þe him fram stod wæs swiðe
beorht. & swilce ormæte beam geþuht norðeast scinende.
 1106.15. & sumne æfen wæs gesæwen swilce se beam
ongeanweardes wið þes steorran ward fyrcliende wære.
 1106.17. Gehwylce sædon þæt hig ma on þison timon
uncuðra steorra gesawon. ac we hit openlicor ne awriton. forþam þe we hit
sylfe ne sawon.
 1106.19. On þa niht þe on morgen wæs <foreign>Cena Domini</foreign>. þæt
is se þunresdæg toforan Eastran. wæron gesewen twegen monan on
þære heofonan toforan þam dæge oðer beeastan. & se oðer be
westan begen fulle. & þæs ylcan dæges wæs se mona <foreign>xiiii</foreign>.
 1106.23. To Eastran wæs se cyng æt Baðan. & to
Pentecosten æt Searbyrig. forþam þe he nolde on his fundunge ofer sæ
hired healdan.
 1106.25. Ðær æfter toforan August ferde se cyng ofer sæ
into Normandig. & ealle mæst þe þær on lande wæron him on his
willan to gebugon. wiðuton Rotbert de Bælesme. & þam eorle of
Moretoin. & feawa oðre of þam heafodmannan þe mid þam eorle of
Normandige þe gyt heoldan.
 1106.29. & forþan se cyng syððan mid fyrde for. &
besæt þæs eorles ænne castel of Moretoin Tenercebrai hatte.
 1106.31. Onmang þam þe se cyng þone castel besæt. com se
eorl Rotbert of Normandig on sancte Michaeles mæsseæfen uppon þone cyng
mid his fyrde. & mid him Rotbert de Bælesme. & Willelm eorl of
Moretoin. & ealle þa þe mid heom woldan.
 1106.34. Ac seo streongðe & se sige wearð þæs cynges.
 1106.35. Ðær wearð se eorl of Normandig gefangen. & se
eorl of Moretoin. & Rotbert de Stutteuile. & to Englalande syððan
gesende. & on hæftneðe gebrohte.
 1106.38. Rotbert de Bælesme þær wearð aflymed. &
Willelm Crispin gelæht. & manige forð mid.
 1106.39. Eadgar æþeling þe litle ær fram þam cynge to
þam eorle wæs gefaren þær wæs eac gefangen. þone let se cyng
syððan sacleas faran.
 1106.41. Syððan geeode se cyng eall þæt on Normandige
wæs. & hit on his willan & geweald gesette.
 1106.43. Ðises geares eac wæron swiðe hefige & sinlice
gewinn betwux þam Casere of Sexlande & his sunu. & onmang þam
gewinnan se fæder forðferde. & se sunu feng to þam rice.
 1107.1. On þisum geare to Cristes mæssan wæs se cyng Henri
on Normandig. & þæt land on his geweald dihte. & sette.
 1107.2. & þæræfter to længtene hider to lande com.
& to Eastran his hired on Windlesoran heold. & to Pentecosten on
Westminstre.
 1107.4. & syððan eft to Augustes anginne on Westmynstre
wæs. & þær þa biscopricen & abbodricen geaf. & sette.
þe on Englelande oððe on Normandige buton ealdre & hyrde wæron.
 1107.7. Ðera wæron swa fela swa nan man næs þe gemvnde
þæt æfre ær swa fela togædere gyfene wæron.
 1107.10. & æt þes ylcan syðe. onmang þa oððre þe
abbodrices underfengon. Ernulf þe ær wæs prior on Cantwarbyrig feng to
þam abbodrice on Burh.
 1107.12. Ðis wæs rihtlice ymbe <foreign>vii</foreign> gear þæs þe se
cyng Henri cynedomes onfeng. & wæs þæt an and fowertigeðe gear
þæs þe Francan þyses landes weoldan.
 1107.14. Manege sædon þet hi on þam monan þyses geares
mistlice tacna gesawon. & ongean cynde his leoman wexende & waniende.
 1107.17. Ðises geares forðferdon. Mauricius biscop on Lunden.
& Rotbert abbod on sancte Eadmundes byrig. & Ricard abbod on Elig.
 1107.19. Ðises geares eac forðferde se cyng Eadgar on Scotlande
<foreign>IDus Ianuarii</foreign>. & feng Alexander his broðer to þam rice swa se cyng
Henri him geuðe.
 1108.1. Her on þisum geare wes se cyng Henri to Natiuiteð on
Westmynstre. & to Eastron on Winceastre. & to Pentecosten eft on
Westmynstre. & þæræfter toforan Augusti he ferde into Normandig.
 1108.5. & se cyng of France Philippus forðferde <foreign>Nonæ
Augusti</foreign>. & feng his sunu Loðewis to þam rice.
 1108.6. & wurdon syððon manege gewinn betwux þam cynge of
France & þam of Englelande. þa hwile þe he on Normandig wunode.
 1108.9. On þisum geare eac forðferde se arcebiscop Girard of
Eoferwic toforan Pentecosten. & wearð syððan Thomas þærto
gesett.
 1109.1. Her on þison geare wæs se cyng Henri to Cristes
mæssan & to Eastron on Normandig. & toforan Pentecosten hider to
lande com. & his hired on Westmynstre heold.
 1109.4. Ðær wurdon þa forewearda fullworhte. & þa
aðas gesworene his dohter þam Casere to gifene.
 1109.6. Ðises geares gewurdon swiðe fela þunra. & þa
swiðe ægeslice.
 1109.7. And se arcebiscop Ansealm of Cantwarabyrig forðferde on
þam dæge <foreign>xi kalendæ Aprilis</foreign>. & wæs se forma Easterdæg on
<foreign>Letania maior</foreign>.
 1110.1. On þisum geare heold se cyng Henri his hired to
Cristesmæssan æt Westmynstre. & to Eastron he wæs æt
Mærlebeorge. & to Pentecosten forman siþe his hired on þam niwan
Windlesoran heold.
 1110.5. Ðises geares sende se cyng toforan længtene his dohter
mid mænigfealdan madman ofer sæ. & hi þam Casere forgeaf.
 1110.6. On þære fiftan nihte on Maies monðe. ætywde se
mona on æfen beorhte scinende. & syððan litlan & litlan his
leoht wanode. swa þæt he sona nihtes to þam swiðe mid ealle acwanc.
þæt naþer ne leoht ne trændel ne nan þing mid ealle of him wæs
gesæwen.
 1110.10. & swa þurhwunode fullneah oð dæg. &
syðþan full & beorhte scinende ætywde. he wæs þæs ylcan
dæges feowertyne nihta eald.
 1110.13. Ealle þa niht wæs seo lyft swiðe clene. & þa
steorran ofer eall þa heofon swiðe beorhte scinende. & treowwæstmas
wurdon þære nihte þurh forste swiðe fornumene.
 1110.15. Ðær æfter on Iunies monðe ætywde an steorra
norðaneastan. & his leoma stod toforan him on þet suðwest. &
þus manega niht wæs gesæwen.
 1110.17. & furðor nihtes syððan he ufor astah. he wæs
gesewen onbæc on þæt norðwest gangende.
 1110.20. Ðises geares wurdon belænde Philippus de Brause.
& Willelm Mallet. & Willelm Bainart.
 1110.22. Eac þises geares forðferde Elias eorl. þe þa
Mannie of þam cynge Heanri geheold. & on cweow.
 1110.23. & æfter his forsiðe feng to se eorl of Angeow.
& hi togeanes þam cynge heold.
 1110.25. Ðis wæs swiðe gedeorfsum gear her on lande þurh
gyld þe se cyng nam for his dohter gyfte. & þurh ungewædera. for
hwan eorðwestmas wurdon swiðe amyrde. & treowwestmas ofer eall þis
land forneah eall forwurdon.
 1110.29. Ðises geares me began ærost to weorcenne on þam
niwan mynstre on Ceortesæge.
 1111.1. On þison geare ne bær se kyng Henri his coronan to
Cristes mæssan. ne to Eastron. ne to Pentecosten.
 1111.2. & innan August he ferde ofer sæ into Normandig. for
unsehte þe wið him hæfdon sume be þam gemæran of France. &
swiðost for þam eorle of Angeow þe þa Mannie togeanes him heold.
 1111.5. And syððan he þyder ofer com. manega unrada &
bærnetta & hergunga hi heom betweonan gedydan.
 1111.8. On þison geare forðferde se eorl Rotbert of Flandran.
& feng his sunu Baldewine þærto.
 1111.10. Ðises geares wæs swiðe lang winter. & hefig
tyme. & strang. & þurh þæt eorðwæstmas wurdon swiðe
amyrde. & gewearð se mæsta orfcwealm þe ænig mann mihte gemunan.
 1112.1. Eall þis gear wunode se cyng Henri on Normandig for
þære unsehte þe he hæfde wið France. & wið þone eorl of
Angeow þe þa Mannie togeanes him heold.
 1112.3. & onmang þam þe he þær wæs. he belænde
þone eorl of Eureus. & Willelm Crispin. & ut of Normandi adraf.
 1112.5. & Philippe de Braus his land ageaf. þe ær wæs
belænd. & Rotbert de Bælesme he let niman & on prisune don.
 1112.8. Ðis wæs swiðe god gear & swiðe wistfull on
wudan & on feldan. ac hit wæs swiðe hefig tyme & sorhfull þurh
ormætne mancwealm.
 1113.1. Her on þison gear wæs se cyng Henri to Natiuiteð
& to Eastron. & to Pentecosten on Normandig.
 1113.2. & þæræfter to sumeran he sænde hider to
lande Rotbert de Bælesme into þam castele to Wærham. & himsylf sona
þæræfter hider to lande com.
 1114.1. On þison geare heold se cyng Henri his hyred to
Natiuiteð on Windlesoran. & þær geares syððan he ne heold hired
nan oftar.
 1114.4. And tomiddan sumeran he ferde mid fyrde into Wealon. &
þa Wyliscean coman & wið þone cyng griðedon.
 1114.5. & he let þær inne castelas weorcean. &
þæræfter innan Septembris he for ofer sæ into Normandig.
 1114.8. Ðises geares on æfteward Mai wæs gesewen an
selcuð steorra mid langan leoman manege niht scinende.
 1114.9. Eac on þis ylcan geare wæs swa mycel ebba æghwær
anes dæges swa nan man æror ne gemunde. & swa þæt man ferde
ridende & gangende ofer Tæmese be eastan þære brigge on Lunden.
 1114.12. Þises geares wæron swiðe mycele windas on Octobris
monðe. ac he wæs ormæte mycel on þa niht Octabris sancti Martini.
& þæt gehwær on wudan & on tunan gecydde.
 1114.16. Eac on þisum geare se cyng geaf þet arcebiscoprice on
Cantwarabyrig Raulfe. se wæs æror biscop on Hrofeceastre.
 1114.17. And se arcebiscop on Eoferwic Thomas forðferde. &
feng Turstein þærto. se wæs æror þæs cynges capelein.
 1114.20. On þæs ylcan tyme feorde se cyng toweard þone sæ
& ofer wolde. ac wæder him lætte.
 1114.21. Þa hwile þa sende he his writ æfter þone abbod
Ernulf of Burh. & bebead him þæt he efeostlice scolde to him cuman.
forþi þæt he wolde sprecon mid him dærne sprece.
 1114.24. Ða he to him com. þa neodde he him to þam biscoprice
of Hrofeceastre. & þa arcebiscopes & biscopes & þæt dugeð
þæt wæs on Englalande forð mid se cyng.
 1114.26. & he lange wiðstod. ac hit ne forheol naht.
 1114.27. & se cyng þa bebead þone arcebiscop þæt he
sceolde him læden to Cantwarabyrig & blætson him to biscop wolde he
nolde he.
 1114.29. Þis wæs don on þære tuna þa man cleopað
Burne. þæt wæs þes dæges <foreign>xvii kalendæ Octobris</foreign>.
 1114.30. Ða þe munecas of Burch hit herdon sægen. þa
wæron hi swa sari swa hi næfre ær ne wæron. forþi þæt he
wæs swiðe god & softe man. & dyde mycel to gode wiðinnan &
wiðutan. þa hwile þe he þær wunode.
 1114.33. God ælmihtig wunie æfre mid him.
 1114.35. Ða sona þæræfter þa geaf se cyng þone
abbodrice/ an munec of Sæis Iohan wæs gehaten. þurh þæs
arcebiscopes/ gearnunge of Cantwarbyrig.
 1114.37. & sona þæræfter sende se cyng him & se
arcebiscop/ of Cantwarbyrig to Rome æfter þes ærcebiscopes pallium.
& an munec mid him Warner is gehaten. & þone ærcediæcne Iohane
þes arcebiscop neafe. & hi þær wellspæddon.
 1114.40. Ðis wæs don þes dæges <foreign>xi kalendæ Octobris</foreign>,
on þone tuna þe man cleopað Rugenore.
 1114.41. & þes ylces dæges eode se cyng on scipa on
Portesmuðe.
 1115.1. Her wæs se cyng Henri to Natiuiteð on Normandig. &
onmang þam þe he þær wæs. he dyde þæt ealle þa heafodmæn
on Normandig dydon manræden & holdaðas his sunu Willelme þe he be
his cwene hæfde.
 1115.4. & æfter þan syððan innon Iulies monðe hider
into lande com.
 1115.6. Ðises geares wæs swa strang winter mid snawe & mid
forste. swa nan man þe þa lifode ær þan nan strengre ne gemunde. &
wearð þurh þæt ungemæte orfcwealm.
 1115.9. On þison geare sænde se papa Paschalis Raulfe
ærcebiscop/ on Cantwarabyrig pallium hider to lande. & he his onfeng mid
mycelan wurðscipe æt his arcestole on Cantwarabyrig.
 1115.11. Hine brohte Ansealm abbod of Rome se wæs nefa Ansealmes
ærcebiscop. & se abbod Iohan of Burh.
 1116.1. On þison geare wæs se cyng Henri to Natiuiteð æt
sancte Albane. & þær let þæt mynster halgian. & to Eastron on
Wudiham.
 1116.3. & Wes eac þyses geares swiðe hefigtyme winter &
strang & lang. wið orf & wið ealle þing.
 1116.4. And se cyng æfter Eastron sona ferde ofer sæ into
Normandig. & wurdon manega unrada & ræfunga. & castelas genumene
betwux France & Normandig.
 1116.7. Mæst þis unsehte wæs forþan þe se cyng Henri
fylste his nefan þam eorle Tædbalde de Blais. þe þa wyrre hæfde
togeanes his hlaforde þam cynge of France Loðewis.
 1116.10. Ðis wæs swiðe geswincfull gear & byrstfull on
eorðwæstman. þurh þa ormæte reinas þe coman sona onforan August.
& swiðe gedrehton & geswencton þe gyt þe com Candelmæssan.
 1116.12. Eac þis gear wæs swa gæsne on mæstene. swa
þæt on eallon þison lande. ne eac on Wealon ne gehyrde me of nanan
segcean.
 1116.14. Ðis land & þas leodon wurdon eac þyses geares
oftrædlice sare geswencte. þurh þa gyld þe se cyng nam. ægðer ge
binnan burgan & butan.
 1116.18. On þisum ylcan geare bærnde eall þæt mynstre of
Burh. & eallæ þa husas butan se Captelhus & se Slæpperne. &
þær to eac bærnde eall þa mæste dæl of þa tuna.
 1116.20. Eall þis belamp on an Frigdæg. þæt wæs <foreign>ii
Nonæ Augusti</foreign>.
 1117.1. Eall þis gear wunode se cyng Henri on Normandig. for
þes cynges unsehte of France & his oðra nehhebura.
 1117.2. & þa to ðan sumeran com se cyng of France & se
eorl of Flandra mid him mid fyrde into Normandig. & ane niht þærinne
wunedon. & on morgen butan gefeohte ongean ferden.
 1117.5. & Normandig wearð swiðe gedreht. ægðer ge
þurh gyld. ge þurh fyrde þe se cing Henri þær ongean gaderode.
 1117.7. Eac þeos þeode þurh þis ylce þurh manigfealde
gyld. wearð strange geswenct.
 1117.8. Ðises geares eac on þære nihte <foreign>kalendæ
Decembris</foreign> wurdon ormætlica wædera mid þunre. & lihtinge. &
reine. & hagole.
 1117.10. And on þære nihte <foreign>iii idus Decembris</foreign> wearð se
mona lange nihtes swylce he eall blodig wære. & syððan aðistrode.
 1117.12. Eac on þære nihte <foreign>xvii kalendæ Ianuarii</foreign> wæs
seo heofon swyðe read gesewen. swylce hit bryne wære.
 1117.14. And on <foreign>Octabus sancti Johannis Evangelæ</foreign> wæs seo
mycele eorðbyfung on Lumbardige. for hwan manega mynstras & turas. &
huses gefeollon. & mycelne hearm on mannan gedydon.
 1117.16. Ðis wæs swyðe byrstful gear on corne. þurh þa
renas þe forneh ealles geares ne geswicon.
 1117.19. And se abbod Gilebert of Westmynstre forðferde <foreign>viii
idus Decembris</foreign>. And Farits abbod of Abbandune <foreign>vii kalendæ Martii</foreign>.
 1117.20. And on þisum ylcan geare.
 1118.1. Her eall þis gear wunode se cyng Henri on Normandig. for
þes cynges wyrre of France. & þæs eorles of Angeow. & þæs
eorles of Flandran.
 1118.3. & se eorl of Flandra warð innan Normandig gewundod.
& swa gewundod into Flandran for.
 1118.4. Ðurh þisra unsehte wearð se cyng swyðe gedreht.
& mycel forleas. ægðer ge on feoh & eac on lande.
 1118.6. & mæst hine dryfdon his agene mæn þe him gelome
fram bugon. & swicon. & to his feondan cyrdon. & heom to þæs
cynges hearme & swicdome heora castelas ageafon.
 1118.9. Eall þis strange gebohte Englaland. þurh þa
mænigfealdlice gyld þe ealles þises geares ne geswicon.
 1118.11. On þison geare on þære wucon Theophanie wæs anes
æfenes swyðe mycel lihtinge. & ungemetlice slæge þæræfter.
 1118.13. And seo cwen Mahald forðferde on Westmynstre þæs
dæges <foreign>kalendæ Mai</foreign>. & þær wæs bebyrged.
 1118.14. And se eorl Rotbert of Mellent þises geares eac
forðferde.
 1118.16. Eac on þison geare to sancte Thomas mæsse. wæs swa
swiðe ungemetlice mycel wind. þæt nan man þe þa lifode nænne
maran ne gemunde. & þæt wæs æghwer geseone. ægðer ge on
husan. & eac on treowan.
 1118.20. Ðises geares eac forðferde se papa Paschalis. &
feng Iohan of Gaitan to þam papdome. þam wæs oðer nama Gelasius.
 1119.1. Ðis gear eall wunode se cyng Henri on Normandig. &
wæs þurh þæs cynges wyrre of France. & eac his agenra manna þe
him mid swicdome fram wæron mid abugon. oft rædlice swyþe gedreht.
oððet þa twegen cyngas innan Normandige. mid heoran folcan coman
togædere.
 1119.5. Þær wearð seo cyng of France aflymed. & ealle
his betste mæn genumene.
 1119.6. & syððan þæs cynges mæn Heanriges manega
him to gebugen. & wið hine acordedan þe æror mid heora castelan him
togeanes wæron. & sume þa castelas he mid strengðe genam.
 1119.10. Ðises geares ferde Willelm þæs cynges sunu
Heanriges & þære cwene Mahalde into Normandige to his fæder. &
þær wearð him forgifen & to wife beweddod þæs eorles dohter of
Angeow.
 1119.14. On sancte Michaeles mæsseæfen wæs mycel
eorðbifung on suman steodan her on lande. þeah swyðost on
Gloweceastrescire. & on Wigreceastrescire.
 1119.17. On þis ylcan geare forðferde se papa Gelasius on þas
halfe þære muntan. & wæs on Clunig bebyrged.
 1119.18. & æfter him se arcebiscop of uiana wearð to papan
gecoren. þam wearð nama Calixtus.
 1119.20. Se syððan to sancte Lucas mæssan euangelista com
into France to Ræins. & þær heold concilium. & se arcebiscop
Turstein of Eoferwic þyder ferde.
 1119.22. & forþi þe he togeanes rihte & togeanes þam
arcestole on Cantwarabyrig. & togeanes þæs cynges willan his had æt
þam papan underfeng. him wiðcwæð se cyng ælces geanfares to
Englalande.
 1119.25. & he þus his arcebiscoprices þærnode. &
mid þam papan towardes Rome for.
 1119.27. Eac on þison geare forðferde se eorl Baldewine of
Flandran of þam wundan þe he innan Normandige gefeng.
 1119.28. & æfter him feng Carl his faðasunu to þam rice.
se wæs Cnutes sunu þæs haligan cynges of Denmarcan.
 1120.1. Ðises geares wurdon sehte seo cyng of Englelande & se
of France.
 1120.2. & æfter heora sehte acordedan ealles þæs cynges
Heanriges agene mæn wið hine innan Normandige. & se eorl of Flandran.
& se of Puntiw.
 1120.4. Syððan heræfter sætte se cyng Henrig his castelas
& his land on Normandi æfter his willan. & swa toforan Aduent hider
to lande for.
 1120.7. & on þam fare wurdon adruncene þæs cynges
twegen sunan Willelm & Ricard. & Ricard eorl of Ceastre. & Ottuel
his broðor. & swyðe manega of þæs cynges hired, stiwardas, &
burþenas, & byrlas, & of mystlicean wican. & ungerim swyðe
ænlices folces forð mid.
 1120.11. Ðysra deað wæs heora freondan twyfealdlic sar. an
þet hi swa fearlice þises lifes losedan. oðer þæt feawa heora
lichaman ahwær syððan fundena wæron.
 1120.14. Ðises geares com þet leoht to <foreign>Sepulchrum Domini</foreign>
innan Ierusalem twiges. ænes to Eastron. and oðre siðe to <foreign>Assumptio
sancte Marie</foreign>. swa swa geleaffulle sædon þe þanon coman.
 1120.17. An se arcebiscop Turstein of Eoferwic wearð þurh
þone papan wið þone cyng acordad. & hider to lande com. & his
biscoprices onfeng. þeah hit þam arcebiscop of Cantwarabyrig swyðe
ungewille wære.
 1121.1. Her wæs se cyng Henri to Cristes mæssan on Bramtune.
& þæræfter toforan Candelmæssan on Windlesoran him to wife
forgyfen Aðelis & syððan to cwene gehalgod. seo wæs þæs
heretogan dohtor of Luuaine.
 1121.5. And se mona aþystrode on þære nihte <foreign>Nonæ
Aprilis</foreign>. & wæs <foreign>x iiii</foreign> luna.
 1121.7. And se cyng wæs to Eastran on Beorclea. and
þæræfter to Pentecosten he heold mycelne hired on Westmynstre.
 1121.8. And syððan þæs sumeres mid ferde into Wealan for.
& þa Wyliscean him ongean coman. & æfter þes cynges willan hi
wið hine acordedan.
 1121.12. Ðises geares com se eorl of Angeow fram Ierusalem into
his lande. & syððan hider to lande sende. & his dohter let feccean
seo wæs Willelme þes cynges sune æror to wife forgyfan.
 1121.15. And on þære nihte uigilia <foreign>Natalis Domini</foreign> wæs
swyðe mycel wind ofer eall þis land. & þet wearð on manegan
þingan swyðe gesene.
 1122.1. On þis geare wæs se king Heanri on Cristes mæssan
on Norhtwic. & on Pasches he weas on Norhthamtune.
 1122.3. & on þone lententyde þær toforen forbearn se
burch on Gleaweceastre.
 1122.4. Þa hwile þe þa munecas sungen þære messe. &
se dæcne hafde ongunnan þone godspel <foreign>Preteriens Ihesu</foreign>. þa com se fir
on ufenweard þone stepel. & forbearnde ealle þe minstre. & ealle
þa gersumes þe þær binnen wæron for uton feawe bec. & <foreign>iii</foreign>
messehakeles. þet wes þes dæies <foreign>viii idus Martii</foreign>.
 1122.9. & þæræfter þe Tywesdæi æfter Palmes
Sunendæi wæs swiðe micel wind on þæt dæi <foreign>xi kalendæ
Aprilis</foreign>.
 1122.10. Þæræfter comen feale tacne widehwear on Englaland
& feole dwild wearen geseogen & geheord.
 1122.12. & þes niht <foreign>viii kalendæ Augusti</foreign> wæs swiðe
micel eorðdyne ofer eal Sumersetescire & on Gleawecestrescire.
 1122.13. Siððon on þæs dæi <foreign>vi idus Septembris</foreign> þet
wæs on sancte Marie messedæi. þa wearð swiðe mycel wind fram
þa undern dæies to þa swarte nihte.
 1122.16. Þeos ilce geares forðferde Raulf seo ærcebiscop of
Cantwarbyrig. þæt wæs on þæs dæies <foreign>xiii kalendæ
Nouembris</foreign>.
 1122.17. Þæræfter wæron feole scipmen on sæ. & on
wæter. & saedon þæt hi sægon on norðeast fir micel & brad
wið þone eorðe. & weax on lengþe up on an to þam wolcne.
 1122.20. & se wolcne undide on fower healfe and faht þær
togeanes. swilc hit scolde acwencen. & se fir weax na þa ma up to þe
heouene.
 1122.22. Þæt fir hi seagon in ðe dæirime and læste swa
lange þæt hit wæs liht ofer eall. þet wæs þæs dæies <foreign>vii
IDVS Decembris</foreign>.
 1123.1. On þyssum geare wæs se king Henri on Cristes tyde
æt Dunestaple. & þær comen þes eorles sandermen of Angeow to
him.
 1123.3. & þeonen he ferde to Wudestoke. & his biscopes
& his hird eal mid him.
 1123.4. Þa tidde hit on an Wodnesdei. þet wæs on <foreign>iiii idus
Ianuarii</foreign>. þet se king rad in his derfald and se biscop Roger of Seresbyrig
on an half him. and se biscop Rotbert Bloet of Lincolne on oðer half him.
& riden þær sprecende.
 1123.7. Þa aseh dune se biscop of Lincolne & seide to þam
kyng. laferd kyng ic swelte.
 1123.9. & se kyng alihte dune of his hors & alehte hine
betwux his earmes. & let hine beran ham to his inne. & wearð þa
sone dead.
 1123.11. & man ferode hine to Lincolne mid micel wurðscipe.
& bebyrigde hine toforen sancte Marie wefod.
 1123.12. & hine bebyrigde se biscop of Ceastre Rotbert Pecceð
wæs gehaten.
 1123.14. Ða sone þæræfter sende se kyng hise write ofer
eall Englalande. & bed hise biscopes & hise abbates & hise
þeignes ealle þet hi scolden cumen to his gewitenemot on Candelmesse deig
to Gleawceastre him togeanes. & hi swa diden.
 1123.17. Ða hi wæran þær gegaderod. þa bed se cyng heom
þæt hi scoldon cesen hem ærcebiscop to Cantwarabyrig swa hwam swa swa
hi woldon. & he hem hit wolde tyþian.
 1123.20. Ða spræcon ða biscopas hem betwenan. and sæden
þæt hi næfre mare ne wolden hafen munechades man to ercebiscop ofer
hem.
 1123.22. Ac iedon ealle samodlice to þone kyng and ieornden
þæt hi mosten cesen of clerchades man swa hwam swa swa hi wolden to
ercebiscop. & se kyng hit hem tidde.
 1123.25. Ðis wæs eall ear gedon ðurh se biscop of
Seresbyrig. & þurh se biscop of Lincolne ær he wære dead. forði
þet næfre ne luueden hi munece regol. ac wæron æfre togænes
muneces & here regol.
 1123.28. And se prior & se munecas of Cantwarabyrig. &
ealle þa oðre þe ðær wæron munechades men hit wiðcwæðen
fulle twa dagas.
 1123.30. Ac hit naht ne beheld. for se biscop of Særesbyrig
wæs strang & wealde eall Engleland. & wæs þær togeanes eall
þæt he mihte & cuðe.
 1123.32. Ða cusen hi an clerc Willelm of Curboil wæs gehaten.
he was canonie of an mynstre Cicc hatte. & brohten him toforen se kyng.
 1123.35. & se kyng him geaf ðone ærcebiscoprice. &
ealle þa biscopas him underfengen.
 1123.36. Him wiðcwæðen muneces & eorles & þeignes
ealle mest þe þær wæron.
 1123.38. On þa ilca tyma ferden þes eorles sandermen mid
unsæhte fram kyng. na of his gyfe naht ne rohton.
 1123.40. On þa ilca tyma com an Legat of Rome Henri wæs
gehaten. he wæs abbot of Sancti Johannis mynstre of Anieli.
 1123.41. & he com æfter þe Rome scot. & he sæde
þone cyng þæt hit wæs togeanes riht þæt man scolde setten clerc
ofer muneces. & swa swa hi hæfden cosen ærcebiscop æror in here
capitele æfter rihte.
 1123.44. Ac se cyng hit nolde undon. for þes biscop luuen of
Særesbyrig.
 1123.45. Ða ferde se ærcebiscop sone þæræfter to
Cantwarabyrig & wæs þær underfangan þæh hit wære here
unþancas. & was þære sone gebletsod to biscop fram se biscop of
Lundene. & se biscop Ernulf of Roueceastre. & se biscop Willelm Gifard
of Winceastre. & se biscop Bernard of Wales. & se biscop Roger of
Searesbyrig.
 1123.50. Ða sone in þe lenten ferde se ærcebiscop to Rome
æfter his pallium.
 1123.51. & mid him ferde se biscop Bernard of Wales. &
Sefred abbot of Gleastingbyrig. & Anselm abbot os Sancti Ædmund. &
Iohan ærcedæcne of Cantwarabyrig. & Gifard wæs þes kinges
hirdclerc.
 1123.55. On þa ilca tima ferde se ærcebiscop ðurstan of
Eoferwic to Rome þurh þes papes hese.
 1123.56. & com þider ðre dagas ær se ærcebiscop of
Cantwarabyrig come. & wæs þære underfangan mid micel wurðscipe.
 1123.58. Ða com se ærcebiscop of Cantwarabyrig & wæs
ðære fulle seoueniht ær hi mihte cumen to þes papes spræce.
 1123.59. Þæt wæs forþan þæt hit wæs don ðone
pape to understanden þæt he hæfde underfangen ðone ærcebiscoprice
togeanes þa muneces of þe mynstre & togeanes rihte.
 1123.61. Ac þæt ofercom Rome þet ofercumeð eall weoruld
þæt is gold & seolure. & se pape sweðolode & gaf him his
pallium.
 1123.63. & se ærcebiscop swor him underþeodnysse of ealle
ða þing þæt se papa him on leide on Sancti Petres heuod and Sancti
Paules. & sende him ham ða mid his bletsunge.
 1123.67. Ða hwile þæt se ærcebiscop wæs ut of lande.
geaf se kyng ðone biscoprice of Baðe þes cwenes canceler Godefreið
wæs gehaten. he wæs boren of Luuein. þæt wæs þes dæiges
Annuntiatio Sancte Marie at Wudestoke.
 1123.70. Ða sone þæræfter ferde se king to Winceastre
& wæs ealle Eastrentyde þære.
 1123.71. & þa hwile þæt he þær wæs þa geaf he
þone biscoprice of Lincolne an clerc Alexander wæs gehaten. he wæs
þes biscopes nefe of Searesbyrig.
 1123.72. Þis he dyde eall for þes biscopes luuen.
 1123.75. Ða ferde se kyng þenen to Portesmuðe. & læi
þære eall ofer Pentecostewuce.
 1123.76. Þa sone swa he hæfde wind swa ferde he ofer into
Normandie. & betæhte þa eall Engleland to geamene & to wealden
þone biscop Roger of Searesbyrig.
 1123.78. Ða wæs se kyng eall þes geares in Normandie. &
weax þa micel unfrið betwux him & hise þeignas. swa þæt se eorl
Walaram of Mellant. & Hamalri. & Hugo of Mundford. & Willelm of
Romare. and fela oðre wendan fram him & helden here castles him
togeanes.
 1123.82. & se kyng held stranglice hem togeanes. & þes
ylces geares he wan of Walaram his castel Punt Aldemer. & of Hugo Mundford.
& siððen he spedde æfre leong þe bet.
 1123.86. Ðes ylce geares ær se biscop of Lincolne com to his
biscoprice forbearn eall meast se burh of Lincolne. & micel ungerime folces
wæpmen & wimmen forburnen.
 1123.88. & swa mycel hearm þær wæs gedon swa nan man
hit cuðe oþer secgen. þet wæs þes dæges <foreign>xiiii kalendæ
Iunii</foreign>.
 1124.1. Eall þis gear wes se king Heanri on Normandi. þæt
wes for se miccle unfrið þæt he heafde wið se king Loðewis of
France. & wið se eorl of Angeow. & wið his agene men alre mest.
 1124.4. Þa gelamp hit on þes dæges Annuntiatio sancte
Marie þæt se eorl Waleram of Mellant ferde fram his an castel Belmunt het
to his an oðer castel Watteuile.
 1124.6. Mid him ferde þes kinges stiward of France Amalri. &
Hugo Gerueises sunu. & Hugo of Munford. & fela oðre godre cnihte.
 1124.8. Þa comen hem togeanes þes kinges cnihtes of ealla þa
casteles ða þær abuton wæron & fuhton wið hem & aflemden
hem & namen þone eorl Waleram & Hugo Gerueises sunu. & Hugo of
Mundford. & fif & twenti oðre cnihtes & brohton hem to þone
kinge.
 1124.12. & se king let don þone eorl Waleram & Hugo
Gerueises sunu on heftnunge on ðone castel on Roðem.
 1124.14. & Hugo of Mundford he sende to Engleland. & let
hine don on ifele bendas on þone castel on Gleucestre.
 1124.15. & of þa oðre swa fela swa him þuhte he sende
norð & suð to hise casteles on heftnunge.
 1124.17. Ða siððon ferde se king & wan ealle þes eorles
castelas Waleram þa wæron on Normandi. & ealla þa oðre þa his
wiðrewines healden him togeanes.
 1124.20. Eall was þes unfrið for þes eorles sunu Rotbert of
Normandi Willelm het.
 1124.21. Se ilce Willelm hefde numen Fulkes eorles gingre dohter to
wife of Angeow.
 1124.22. & forði se king of France & ealle þas eorles
heolden mid him & ealle þa rice men. & sæidon þet se king heold
his broðer Rotbert mid wrange on heftnunge. & his sunu Willelm mid
unrihte aflemde ut of Normandi.
 1124.26. Ðes ilces geares wæron fæla untime on Englelande.
on corne & on ealle westme. swa þæt betweonen Cristesmesse &
Candelmesse man sælde þæt acersæd hwæte þæt is twegen
sedlæpas to six scillingas. & þæt bærlic þæt is þre
sedlæpas to six scillingas. & þæt acersæd aten þæt is
feower sedlæpas to feower scillingas.
 1124.30. Þet wæs forþi þæt corn wæs litel. & se
penig wæs swa ifel þæt se man þa hæfde at an market an pund he ne
mihte cysten þærof for nan þing twelfe penegas.
 1124.34. On þes ilces geares forðferde se eadig biscop Ernulf
of Roueceastre se æror wæs abbot on Burch. þet wæs þes dæies
<foreign>Idus Martii</foreign>.
 1124.36. & þæræfter forðferde se king Alexander of
Scotlande on þes dæies <foreign>ix kalendæ Mai</foreign>.
 1124.37. & Dauid his broðer þa wæs eorl on
Norðhamtunescire feng to rice and hæfde ða baðe togedere þone
kinerice on Scotlande. & þone eorldom on Englelande.
 1124.40. & On þæs dæies <foreign>xix kalendæ Ianuarii</foreign>
forðferde se pape on Rome Calistus wæs gehaten. & Honorius feng to
papedom.
 1124.42. Ðes ilces geares æfter sancti Andreas messe toforen
Cristes messe held Raulf Basset & þes kinges ðæines gewitenemot on
Leþecæstrescire at Hundehoge. & ahengen þær swa fela þefas swa
næfre ær ne wæron. þet wæron on þa litle hwile ealles feower
& feowerti manne, & six men spilde of here ægon & of here
stanes.
 1124.48. Fela soðfeste men sæidon þæt þær wæron
manege mid micel unrihte gespilde.
 1124.49. Oc ure Laford God ælmihtig þa eall digelnesse seð
& wat, he seoð þæt man læt þæt ærme folc mid ealle
unrihte. ærost man hem beræfoð her eahte and siþðon man hem
ofslæð.
 1124.52. Ful heui gær wæs hit se man þe æni god heafde.
him me hit beræfode mid strange geoldes & mid strange motes. þe nan ne
heafde stærf of hungor.
 1125.1. On þis gær sende se king Henri toforen Cristes messe
of Normandi to Englalande & bebead þet man scolde beniman ealle þa
minitere þe wæron on Englelande heora liman. þæt wæs here elces
riht hand & heora stanen beneðan.
 1125.4. Þæt wæs for se man ðe hafde an pund he ne mihte
cysten ænne peni at anne market.
 1125.6. & se biscop Roger of Særesbyrig sende ofer eall
Englalande & bebead hi ealle þæt hi scolden cumen to Winceastre to
Cristes messe.
 1125.8. Þa hi ðider coman ða nam man an & an & benam
ælc ðone riht hand & þa stanes beneðan.
 1125.9. Eall þis wæs gedon wið innon þa twelfniht. &
þæt wæs eall mid micel rihte forði þæt hi hafden fordon eall
þæt land mid here micele fals. þæt hi ealle abohton.
 1125.12. On þes ilces gæres sende se papa of Rome to ðise
lande an cardinal Iohan of Creme wæs gehaten.
 1125.13. He com first to þone king on Normandi. & se king
hine underfeng mid micel wurðscipe.
 1125.15. Beteahte hine siððon þone ærcebiscop Willelme of
Cantwarabyrig . & he hine ledde to Cantwarabyrig. & he wæs þær
underfangen mid micel wurðscipe & mid micel processionem.
 1125.17. & he sang ðone hehmesse on Eastren dæi æt
Cristes wefod.
 1125.18. & siððon he ferde ofer eall Englalande to ealle
þa biscoprices & abbotrices þa wæron on þis lande.
 1125.20. & ofer eall he wæs underfangen mid wurðscipe
& ealle hine iæfen micele gife & mære.
 1125.21. & siððon he heold his concilie on Lundene fulle
þreo dagas on natiuitas sancte Marie on Septembris mid ærcebiscopes
& mid leodbiscopas & abbotes & læred & lawed. bead þær
þa ilce lagas þa ANSELM ærcebiscop hæfde æror beboden & feala
ma þeah hit litel forstode.
 1125.25. & þeonon he for ofer sæ sone æfter sancte
Michaeles messe & swa to Rome. & se ærcebiscop Willelm of
Cantwarabyrig. & se ærcebiscop Turstein of Eferwic. & se biscop
Alexander of Lincolne. & se biscop of Loþene Iohan. & se abbot of
sancte Alban Gosfreið & wæran þær underfangen of þone pape
Honorius mid micel wurðscipe. & wæron þære eall þone wintre.
 1125.32. On ðes ilces geares wearð swa micel flod on sancte
Laurenties messedæig þæt feola tunes & men weorðan adrencte.
& brigges tobrokene. & corn & mædwe spilt mid ealle. &
hunger & cwealm on men & on erue. & on ealle westme swa micel
untime wearð swa hit ne wæs feola gear ær.
 1125.37. & þes ilces geares forðferde se abbot Iohan of
Burch on <foreign>ii IDus Octobris</foreign>.
 1126.1. Eall þis geare wæs se kyng Heanri on Normandi eall to
æfter heruest.
 1126.2. Þa com he to þis lande betwyx natiuitas sancte Marie
& Michaeles messe.
 1126.3. Mid him com se cwen & his dohter þæt he æror
hafde giuen þone kasere Heanri of Loherenge to wife.
 1126.5. & he brohte mid him þone eorl Waleram & Hugo
Gerueises sunu.
 1126.6. & þone eorl he sende to Brigge on heftnunge. &
þeonon he sende him to Walingeforde siððon. & Hugo to Windlesofra.
& let hine don on harde bande.
 1126.9. & þa æfter Michaeles messe com se Scotte kyng
Dauid of Scotlande hider to lande.
 1126.10. & se kyng Heanri underfeng hine mid micel
wurðscipe.
 1126.11. & he wunode þa eall þet gear on þis lande.
 1126.13. On þes ilces geares let se kyning nimen his broðer
Rotbert fram þone biscop Roger of Særesbyri. & betahte hine his sune
Rotbert eorl of Gleucæstre. & let hine læden to Bricstowe &
þær diden on þone castel.
 1126.16. Þæt wæs eall don ðurh his dohtres ræd. &
þurh se Scotte kyng DAUID hire eam.
 1127.1. Ðis gear heald se kyng Heanri his hird æt Cristes
mæsse on Windlesoure.
 1127.2. Þær wæs se Scotte kyng Dauid. & eall ða
heaued læred & læuued þæt wæs on Engleland.
 1127.3. & þær he let sweren ercebiscopes & biscopes
& abbotes & eorles & ealle þa ðeines ða þær wæron his
dohter Æðelic Englaland & Normandi to hande æfter his dæi. þe
ær wæs þes Caseres wif of Sexlande.
 1127.7. & sende hire siððen to Normandi. & mid hire
ferde hire broðer Rotbert eorl of Gleucestre. & BRIAN þes eorles sunu
Alein Fergan. & leot hire beweddan þes eorles sunu of Angeow Gosfreið
Martæl wæs gehaten.
 1127.10. Hit ofþuhte naþema ealle Frencisc & Englisc. oc se
kyng hit dide for to hauene sibbe of se eorl of Angeow. & for helpe to
hauene togænes his neue Willelm.
 1127.14. Ðes ilces gæres on þone lententide wæs se eorl
Karle of Flandres ofslagen on ane circe þær he læi & bæd hine to
Gode to for þone weofede amang þane messe fram his agene manne.
 1127.17. & se kyng of France brohte þone eorles sunu Willelm
of Normandi & iæf hine þone eorldom. & þet landfolc him
wiðtoc.
 1127.19. Þes ilce Willelm hæfde æror numen ðes eorles
dohter of Angeow to wife oc hi wæron siððen totweamde for sibreden.
þet wes eall ðurh þone kyng Heanri of Engleland.
 1127.21. Siððen þa nam he þes kynges wifes swuster of
France to wife. & forþi iæf se kyng him þone eorldom of Flandres.
 1127.24. Ðes ilce gæres he gæf þone abbotrice of Burch an
abbot Heanri wæs gehaten of Peitowe. se hæfde his abbotrice Sancti
Johannis of Angeli on hande.
 1127.26. & ealle þa ærcebiscopes & biscopes seidon
þæt hit wæs togeanes riht. & þæt he ne mihte hafen twa
abbotrices on hande.
 1127.28. Oc se ilce Heanri dide þone king to understandene
þæt he hæfde læten his abbotrice for þæt micele unsibbe
þæt wæs on þæt land. & þæt he dide ðurh þes papes
ræd & leue of Rome. & ðurh þes abbotes of Clunni. & þurh
þæt he wæs legat of ðone Rome scott.
 1127.32. Oc hit ne wæs naðema eallswa. oc he wolde hauen
baðe on hand. & swa hafde swa lange swa Godes wille wæs.
 1127.33. He wæs on his clærchade biscop on Scesscuns.
siððan warð he munec on Clunni. & siððon prior on þone seolue
minstre. & siððon he wærð prior on Sauenni.
 1127.36. Þaræftor þurh þæt he wæs ðes kynges
mæi of Engleland & þes eorles of Peitowe þa geaf se eorl him þone
abbotrice of Sancti Johannis minstre of Angeli.
 1127.38. Siððon þurh his micele wrences ða beiæt he
þone ærcebiscoprice of Besencun & hæfde hit þa on hande þre
dagas. þa forlæs he þæt mid rihte forþi þæt he hit hæfde
æror beieten mid unrihte.
 1127.41. Siððon þa beiet he þone biscoprice of Seintes
þæt wæs fif mile fram his abbotrice þæt he hæfde fulneah
seoueniht on hande. þenon brohte se abbot him of Clunni swa swa he æror
dide of Besencun.
 1127.44. Þa beþohte he him þæt gif he mihte ben rotfest on
Engleland þæt he mihte habben eal his wille.
 1127.46. Besohte þa ðone kyng & sæide him þæt he
wæs eald man & forbroken man, & þæt he ne mihte ðolen þa
micele unrihte & þa micele unsibbe ða wæron on here land.
 1127.48. & iærnde þa þurh him & ðurh ealle his
freond namcuðlice þone abbotrice of Burhc, & se kyng hit him iætte
forði þæt he wæs his mæi. & forþi þæt he wæs an
hæfod ða að to swerene & witnesse to berene þær ða eorles
sunu of Normandi & þes eorles dohter of Angeow wæron totwemde for
sibreden.
 1127.53. Þus earmlice wæs þone abbotrice gifen betwix
Cristesmesse & Candelmesse at Lundene.
 1127.55. & swa he ferde mid þe cyng to Wincestre &
þanon he com to Burch. & þær he wunede eall riht swa drane doð on
hiue.
 1127.57. Eall þæt þa beon dragen toward swa frett þa drane
& dragað fraward.
 1127.58. Swa dide he eall þæt he mihte tacen wiðinnen &
wiðuten of læred & of læwed swa he sende ouer sæ & na god
þær ne dide. ne na god ðær ne læuede.
 1127.60. Ne þince man na sellice þæt we soð seggen for hit
wæs ful cuð ofer eall land þæt swa radlice swa he þær com
þæt wæs þes Sunendæies þæt man singað <foreign>EXURGE QUARE O. D</foreign>.
þa son þær æfter þa sægon & herdon fela men feole huntes
hunten.
 1127.64. Ða huntes wæron swarte & micele & ladlice.
& here hundes ealle swarte & bradegede & ladlice. & hi ridone
on swarte hors & on swarte bucces.
 1127.66. Þis wæs segon on þe selue derfald in þa tune on
Burch & on ealle þa wudes ða wæron fram þa selua tune to
Stanforde. & þa muneces herdon ða horn blawen þæt hi blewen on
nihtes.
 1127.69. Soðfestemen heom kepten on nihtes. sæidon þes þe
heom þuhte þæt þær mihte wel ben abuton twenti oðer þritti
hornblaweres.
 1127.71. Þis wæs sægon & herd fram þæt he þider
com eall þæt lentedtid on an to Eastren.
 1127.72. Þis was his ingang. of his utgang ne cunne we iett noht
seggon.
 1127.73. God scawe fore.
 1128.1. Eall þis geare weas se kyng Heanri on Normandi for þone
unfrið þæt wæs betwenen him & his nefe ðone eorl of Flandres.
 1128.3. Oc se eorl wearð gewunded at an gefiht fram anne swein.
 1128.4. & swa gewundod he for to Sancte Berhtines minstre.
& sone þear wearð munec & liuode siððon fif dagas. & he
wearð þa dæd & þær bebyriged.
 1128.6. God geare his sawle.
 1128.6. Þæt wæs ðes daies <foreign>vi kalendæ Augusti</foreign>.
 1128.8. Ðes ilces geares forðferde se biscop Randulf
Passeflambard of Dunholme. & þære bebyriged on <foreign>Nonæ Septembris</foreign>.
 1128.10. & þes ilces geares ferde se forensprecene abbot
Henri ham to his agen minstre to Peitou be þes kynges leue.
 1128.11. He dide ðone king to understanden þæt he wolde mid
alle forlæten þone minstre & þæt land & þær wunien mid
him on Englalande. & on ðone mynstre of Burh.
 1128.14. Oc hit ne was naðema swa. he hit dide forði þæt
he wolde þurh his micele wiles ðær beon wær it tweolf monð oððe
mare. & siððon ongeon cumen.
 1128.16. God ælmihtig haue his milce ofer þæt wrecce
stede.
 1128.18. Ðes ilces geares com fram Ierusalem Hugo of þe temple
to ðone kyng on Normandig. & se kyng him underfeng mid micel
wurðscipe.
 1128.20. & micele gersumes him geaf on gold & on silure.
& siððon he sende him to Englalande.
 1128.21. & þær he wæs underfangen of ealle gode men.
& ealle him geauen gersume & on Scotlande ealswa. & be him senden
to Ierusalem micel eahte mid ealle on gold & on silure.
 1128.24. & he bebead folc vt to Ierusalem. & þa for mid
him & æfter him swa micel folc swa næfre ær ne dide siððon
þæt se firste fare was on VRbanes dæi pape þeah hit litel behelde.
 1128.27. He seide þæt fulle feoht was sett betwenen ða
Cristene & þa heðene.
 1128.28. Þa hi þider comon ða ne was hit noht buton
læsunge. þus earmlice wearð eall þæt folc swengt.
 1129.1. On ðis gear sende se kyng to Englaland æfter þone
eorl Waleram. & æfter Hugo Gerueises sunu. & þær hi gisleden
hem.
 1129.3. & Hugo ferde ham to his agen land to France. &
Waleram belaf mid þone kyng. & se kyng him geaf eall his land buton his
castel ane.
 1129.5. Siððon þa com se kyng to Englaland innon heruest.
& se eorl com mid him. & wurðon þa alswa gode freond swa hi
wæron æror feond.
 1129.8. Ða sone be þes kynges ræd & be his leue sende se
ærcebiscop Willelm of Cantwarbyrig ofer eall Englaland. & bead biscopes
& abbotes & ærcedæcnes. & ealle þa priores muneces &
canonias þa wæron on ealle þa cellas on Englaland. & æfter ealle
þa þet Cristendome hæfdon to begemen & to locen. & þæt hi
scolden ealle cumen to Lundene at Michaeles messe. & þær scolden
sprecon of ealle Godes rihtes.
 1129.14. Þa hi ðider comen þa began þæt mot on
Monendæig & heold on an to ðe Fridæig.
 1129.15. Þa hit eall com forð, þa weorð hit eall of
earcedæcnes wifes & of preostes wifes þæt hi scolden hi forlæten
be sanctus Andreas messe. & se þe þæt ne wolden done forgede his
circe & his hus & his ham & nefra ma nan clepunge þærto na
hafde mare.
 1129.19. Þis bebæd se ærcebiscop Willelm of Cantwarabyrig
& ealle þa leodbiscopes ða þa wæron on Englalande.
 1129.21. & se kyng hem geaf ealle leue ham to farene. & swa
hi ferdon ham.
 1129.22. & ne forstod noht ealle þa bodlaces. ealle heoldon
here wifes be þes kynges leue swa swa hi ear didon.
 1129.25. Ðis ilces geares forðferde se biscop Willelm Giffard
of Winceastre & þear bebyriged on <foreign>viii kalendæ Februarii</foreign>.
 1129.26. & se kyng Henri geaf þone biscoprice æfter
Micheles messe þone abbot Henri his nefe of Glastingbyri.
 1129.28. & he wæs gehalgod to biscop fram þone
ærcebiscop Willelm of Cantwarabyri þes dæies <foreign>xv kalendæ
Decembris</foreign>.
 1129.31. Þes ilces geares forðferde Honorius papa.
 1129.31. Ær he wære wel ded. þa wære þær coren twa
papes.
 1129.32. Se an wæs gehaten Petrus. he wæs munec of Clunni.
& weas boren of þa ricceste men of Rome.
 1129.34. Mid him helden ða of Rome. & se duc of Sicilie.
 1129.35. Se oðer het Gregorius. he wæs clerc & wærd
flemd ut of Rome fram þon oðer pape & fram his cinnesmen.
 1129.36. Mid him held se Kasere of Sexlande & se kyng of France
& se kyng Heanri of Engleland. & ealle þa be þis half þa muntes.
 1129.38. Nu wærð swa mycel dwyld on Cristendom swa it næfre
ær ne wæs.
 1129.39. Crist sette red for his wrecce folc.
 1129.41. Ðis ilces geares on Sancti Nicholaes messeniht litel
ær dæi wæs micel eorðdine.
 1130.1. Ðis geares wæs se mynstre of Cantwarabyri halgod fram
þone ærcebiscop Willelm þes dæies <foreign>iiii Nonæ MAI</foreign>.
 1130.2. Ðær wæron þas biscopes. Iohan of Roueceastre.
Gilbert Uniuersal of Lundene. Heanri of Winceastre. Alexander of Lincolne.
Roger of Særesbyri. Simon of Wigorceastre. Roger of Couentre. Godefreith of
Bathe. Eourard of Noruuic. Sigefrid of Cicaestre. Bernard of Sancti Dauid.
Audoenus of Euereus of Normandige Iohan of Sæis.
 1130.9. Ðes feorðe dæges þæræfter wæs se king
Heanri on Roueceastre. & se burch forbernde ælmæst.
 1130.10. & se ærcebiscop Willelm halgede Sancti Andreas
mynstre & ða forsprecon biscop mid him.
 1130.12. & se kyng Heanri ferde ouer sæ into Normandi on
heruest.
 1130.13. Ðes ilces geares com se abbot Heanri of Angeli æfter
æsterne to Burch. & seide þæt he hæfde forlæten þone
mynstre mid ealle.
 1130.15. Æfter him com se abbot of Clunni Petrus gehaten to
Englelande bi þes kynges leue & wæs underfangen ouer eall swa hwar swa
he com mid mycel wurðscipe.
 1130.17. To Burch he com & þær behet se abbot Heanri him
þæt he scolde beieton him þone mynstre of Burch þæt hit scolde beon
underðed into Clunni.
 1130.20. Oc man seið to biworde. hæge sitteð þa aceres
dæleth.
 1130.20. God ælmihtig adylege iuele ræde.
 1130.21. & sone þæræfter ferde se abbot of Clunni ham
to his ærde.
 1131.1. Ðis gear æfter Cristesmesse on an Moneniht æt þe
forme slæp wæs se heouene o ðe norð half eall swilc hit wære
bærnende fir. swa þæt ealle ðe hit sægon wæron swa offæred
swa hi næfre ær ne wæron. þæt wæs on <foreign>iii IDus Ianuarii</foreign>.
 1131.4. Ðes ilces geares wæs swa micel orfcwalm swa hit
næfre ær ne wæs on manne gemynd ofer eall Engleland.
 1131.6. Þæt wæs on næt & on swin. swa þæt on
þa tun þa wæs tenn ploges oðer twelfe gangende ne belæf þær
noht an. & se man þa heafde twa hundred oðþe ðre hundred swin ne
beleaf him noht an.
 1131.9. Þæræfter swulten þa henne fugeles. þa scyrte
ða flescmete & se ceose & se butere .
 1131.11. God hit bete þa his wille beð.
 1131.12. & se kyng Heanri com ham to Engleland toforen heruest
æfter Sancti Petres messe þe firrer.
 1131.14. Ðes ilces geares for se abbot Heanri toforen Eastren
fram Burch ofer sæ to Normandi & þær spreac mid þone kyng.
 1131.16. & sæide him þet se abbot of Clunni heafde him
beboden þæt he scolde cumen to him & betæcen him þone abbotrice
of Angeli. & siðþen he wolde cumen ham be his læfe.
 1131.18. & swa he ferde ham to his agen mynstre & þær
wunode eall to midsumerdæi.
 1131.20. & ðes oðer dæies æfter Sancti Iohannes
messedæi. cusen þa muneces abbot of hem self and brohten him into cyrce
mid processionem. sungen <foreign>Te Deum Laudamus</foreign>. ringden þa belle. setten him on
þes abbotes settle. diden him ealle hersumnesse swa swa hi scolden don here
abbot.
 1131.24. & se eorl & ealle þa heafedmenn & þa
muneces of þa mynstre flemden se oþer abbot Heanri ut of þa mynstre.
 1131.26. Hi scolden nedes. on fif & twenti wintre ne biden hi
næfre an god dæi.
 1131.27. Her him trucode ealle his mycele cræftes. nu him
behofed þæt he crape in his mycele codde in ælc hyrne gif þær
wære hure an unwreste wrenc þæt he mihte get beswicen anes Crist &
eall Cristene folc.
 1131.30. Þa ferde he into Clunni & þær man him held
þæt he ne mihte na east na west.
 1131.32. Sæide se abbot of Clunni þæt hi heafdon forloron
Sancti Iohannes mynstre þurh him & þurh his mycele sotscipe.
 1131.33. Þa ne cuþe he him na betre bote bute behet hem &
aðes swor on halidom þæt gif he moste Engleland secen þet he scolde
begeton hem ðone mynstre of Burch. swa þæt he scolde setten þær
prior of Clunni & circeweard & hordere & reilþein & ealle
þa ðing þa wæron wiðinne mynstre & wiðuten eall he scolde hem
betæcen.
 1131.39. Þus he ferde into France & þær wunode eall
þæt gear.
 1131.40. Crist ræde for þa wrecce muneces of Burch & for
þæt wrecee stede.
 1131.41. Nu hem behofeð Cristes helpe & eall Cristenes
folces.
 1132.1. Ðis gear com Henri king to þis land.
 1132.1. Þa com Henri abbot & uureide þe muneces of Burch to
þe king forþi ðæt he uuolde underþeden ðæt mynstre to Clunie.
sua ðæt te king was welneh bepaht. & sende efter þe muneces.
 1132.4. & þurh Godes milce & þurh þe biscop of
Seresberi & te biscop of Lincol & te oþre ricemen þe þer wæron
þa wiste þe king ðæt he feorde mid suicdom.
 1132.7. Þa he nanmor ne mihte. þa uuolde he ðæt his nefe
sculde ben abbod in Burch. oc Crist it ne uuolde.
 1132.7. Was it noht suithe lang þer efter þatte king sende
efter him. & dide him gyuen up ðæt abbodrice of Burch & faren ut
of lande.
 1132.11. & te king iaf ðæt abbodrice an prior of Sancti
Neod Martin was gehaten.
 1132.12. He com on Sancti PETRES messedei mid micel wurscipe into
the minstre.
 1135.1. On þis gære for se king Henri ouer sæ æt te
Lammasse.
 1135.2. & ðæt oþer dei þa he lai an slep in scip. þa
þestrede þe dæi ouer al landes, & uuard þe sunne suilc als it
uuare threniht ald mone. an sterres abuten him at middæi.
 1135.5. Wurþen men suiðe ofuundred æ ofdred, & sæden
ðæt micel þing sculde cumen herefter. sua dide. for þat ilc gær
warth þe king ded. ðæt oþer dæi efter Sancti Andreas massedæi on
Normandi.
 1135.8. Þa westre sona þas landes. for æuricman sone
ræuede oþer þe mihte.
 1135.9. Þa namen his sune & his frend & brohten his lic
to Englelande & bebiriend in Redinge.
 1135.10. God man he wes & micel æie wes of him.
 1135.11. Durste nan man misdon wið oðer on his time.
 1135.12. Pais he makede men & dær.
 1135.12. Wua sua bare his byrthen gold & sylure. durste nan man
sei to him naht bute god.
 1135.15. Enmang þis was his nefe cumen to Englelande Stephne de
Blais. & com to Lundene.
 1135.16. & te Lundenisce folc him underfeng. & senden
æfter þe ærcebiscop Willelm Curbuil, & halechede him to kinge on
midewintredæi.
 1135.18. On þis kinges time wes al unfrið & yfel &
ræflac. for agenes him risen sona þa ricemen þe wæron swikes.
 1135.20. Alrefyrst Balduin de Reduers & held Execestre agenes
him. & te king it besæt. & siððan Balduin acordede.
 1135.22. Þa tocan þa oðre & helden her castles agenes
him.
 1135.23. & Dauid king of Scotland toc to uuerrien him.
 1135.23. Þa þohuuethere þat here sandes feorden betwyx heom.
& hi togædere comen & wurðe sæhte. þoþ it litel forstode.
 1137.1. Ðis gære for þe king Stephne ofer sæ to Normandi
& ther wes underfangen forþi ðæt hi uuenden ðæt he sculde ben
alsuic alse the eom wes. & for he hadde get his tresor. ac he todeld it
& scatered sotlice.
 1137.4. Micel hadde Henri king gadered gold & syluer. & na
god ne dide me for his saule thar of.
 1137.6. Þa þe king Stephne to Englalande com þa macod he his
gadering æt Oxeneford.
 1137.7. & þar he nam þe biscop Roger of Sereberi &
Alexander biscop of Lincol & te Canceler Roger hise neues. & dide
ælle in prisun. til hi iafen up here castles.
 1137.9. Þa the suikes undergæton ðæt he milde man was
& softe & god. & na iustise ne dide. þa diden hi alle wunder.
 1137.11. Hi hadden him manred maked & athes suoren. ac hi nan
treuthe ne heolden.
 1137.12. Alle he wæron forsworen & here treothes forloren.
for æuric riceman his castles makede & agænes him heolden. &
fylden þe land ful of castles.
 1137.15. Hi suencten suyðe þe uurecce men of þe land mid
castelweorces þa þe castles uuaren maked þa fylden hi mid deoules &
yuele men.
 1137.16. Þa namen hi þa men þe hi wenden ðæt ani god
hefden. bathe be nihtes & be dæies. carlmen & wimmen. & diden
heom in prisun efter gold & syluer. & pined heom. untellendlice pining.
for ne uuæren næure nan martyrs swa pined alse hi wæron.
 1137.21. Me henged up bi the fet & smoked heom. mid ful smoke.
 1137.22. Me henged bi the þumbes. other bi the hefed. &
hengen bryniges on her fet.
 1137.24. Me dide cnotted strenges abuton here hæued. &
uurythen to ðæt it gæde to þe hærnes.
 1137.25. Hi dyden heom in quarterne þar nadres & snakes &
pades wæron inne. & drapen heom swa.
 1137.27. Sume hi diden in crucethus ðæt is in an cæste
þat was scort & nareu. & un dep. & dide scærpe stanes
þerinne. & þrengde þe man þærinne. ðæt him bræcon alle
þe limes.
 1137.29. In mani of þe castles wæron lof & grin. ðæt
wæron rachenteges ðæt twa oþer thre men hadden onoh to bæron
onne.
 1137.31. Þat was sua maced. ðæt is fæstned to an beom.
& diden an scærp iren abuton þa mannes throte & his hals. ðæt
he ne myhte nowiderwardes. ne sitten ne lien ne slepen. oc bæron al ðæt
iren.
 1137.34. Mani þusen hi drapen mid hungær.
 1137.36. I ne can ne i ne mai tellen alle þe wunder ne alle þe
pines ðæt hi diden wreccemen on þis land. & ðæt lastede þa
<foreign>xix</foreign> wintre wile Stephne was king & æure it was uuerse & uuerse.
 1137.39. Hi læiden gæildes on the tunes æure um wile &
clepeden it tenserie.
 1137.40. Þa þe uurecce men ne hadden nan more to gyuen. þa
ræueden hi & brendon alle the tunes. ðæt wel þu myhtes faren all
adæis fare sculdest thu neure finden man in tune sittende. ne land tiled.
 1137.43. Þa was corn dære. & flec & cæse &
butere. for nan ne wæs o þe land.
 1137.44. Wreccemen sturuen of hungær. sume ieden on ælmes
þe waren sum wile ricemen. sume flugen ut of lande.
 1137.47. Wes næure gæt mare wreccehed on land. ne næure
hethen men werse ne diden þan hi diden.
 1137.48. For ouersithon ne for baren hi nouther circe ne
cyrceiærd. oc namen al þe god ðæt þarinne was. & brenden sythen
þe cyrce & altegædere.
 1137.50. Ne hi ne forbaren biscop land ne abbod ne preostes. ac
ræueden munekes & clerekes. & æuric man other þe ouermyhte.
 1137.52. Gif twa men oþer <foreign>iii</foreign> coman ridend to an tun. al þe
tunscipe flugæn for heom. wenden ðæt hi wæron ræueres.
 1137.54. Þe biscopes & lered men heom cursede æure. oc was
heom naht þar of. for hi uueron al forcursæd & forsuoren &
forloren.
 1137.57. Warsæ me tilede. þe erthe ne bar nan corn. for þe
land was al fordon. mid suilce dædes. & hi sæden openlice ðæt
Crist slep. & his halechen.
 1137.59. Suilc & mare þanne we cunnen sæin. we þolenden
<foreign>xix</foreign> wintre for ure sinnes.
 1137.61. On al þis yuele time heold Martin abbot his abbotrice
<foreign>xx</foreign> wintre & half gær & <foreign>viii</foreign> dæis. mid micel suinc.
 1137.62. & fand þe munekes & te gestes al þat heom be
houed & heold mycel carited in the hus.
 1137.64. & þoþwethere wrohte on þe circe & sette
þarto landes & rentes. & goded it suythe.
 1137.65. & læt it refen & brohte heom into þe neuuæ
mynstre on Sancti PETRES mæssedæi mid micel wurtscipe. ðæt was <foreign>anno
ab incarnatione Domini Mcxl. a combustione loci xxiii</foreign>.
 1137.68. & he for to Rome. & þær wæs wæl
underfangen fram þe pape Eugenie.
 1137.69. & begæt thare priuilegies. an of alle þe landes
of þabbotrice. & an oþer of þe landes þe lien to þe circewican.
& gif he leng moste liuen, alse he mint to don of þe horderwycan.
 1137.72. & he begæt in landes þat ricemen hefden mid
strengthe.
 1137.73. Of Willelm Malduit þe heold Rogingham þæ castel. he
wan Cotingham & Estun. & of Hugo of Walteuile he uuan Hyrtlingberi.
& Stanewig. & <foreign>lx </foreign> soluti of Aldewingle ælc gær.
 1137.75. & he makede manie munekes & plantede winiærd.
& makede mani weorkes. & wende þe tun betere þan it ær wæs.
& wæs god munec & god man. & forþi ham luueden God & gode
men.
 1137.79. Nu we willen sægen sumdel wat belamp on Stephnes kinges
time.
 1137.80. On his time þe Iudeus of Noruuic bohton an christen cild
beforen Estren, & pineden him alle þe ilce pining ðæt ure Drihten
was pined.
 1137.82. & on lang fridæi him on rode hengen for ure
Drihtines luue. & sythen byrieden him.
 1137.83. Wenden ðæt it sculde ben forholen. oc ure Dryhtin
atywede ðæt he was hali martyr.
 1137.84. & to munekes him namen. & bebyried him heglice in
þe minstre.
 1137.85. & he maket þur ure Drihtin wunderlice &
manifældlice miracles & hatte he Sancti Willelm.
 1138.1. On þis gær com Dauid king of Scotlande mid ormete
færd to þis land. wolde winnan þis land.
 1138.2. & him com togænes Willelm eorl of Albamar þe þe
king adde beteht Euorwic & to other æuez men mid fæu men & fuhten
wid heom. & flemden þe king æt te Standard. & sloghen suithe micel
of his genge.
 1140.1. On þis gær wolde þe king Stephne tæcen Rodbert
eorl of Gloucestre þe kinges sune Henries. ac he ne myhte for he wart it
war.
 1140.4. Þerefter in þe lengten þestrede þe sunne & te
dæi. abuton non tid dæies. þa men eten. ðæt me lihtede candles to
æten bi.
 1140.5. & þat was <foreign>xiii kalendæ Aprilis</foreign>. wæron men
suythe ofwundred.
 1140.7. Þerefter fordfeorde Willelm ærcebiscop of Cantwarberi.
& te king makede Teodbald ærcebiscop þe was abbot in the Bec.
 1140.9. Þerefter wæx suythe micel uuerre betuyx þe king
& Randolf eorl of Cæstre noht forþi ðæt he ne iaf him al ðæt
he cuthe axen him. alse he dide alle othre. oc æfre þe mare he iaf heom.
þe wærse hi wæron him.
 1140.12. Þe eorl heold Lincol agænes þe king. & benam
him al ðæt he ahte to hauen.
 1140.13. & te king for þider. & besætte him & his
brother Willelm de Romare in þe castel.
 1140.14. & te æorl stæl ut & ferde efter Rodbert eorl
of Gloucestre. & brohte him þider mid micel ferd.
 1140.16. & fuhten suythe on Candelmassedæi agenes heore
lauerd. & namen him, for his men him suyken & flugæn. & læd
him to Bristowe & diden þar in prisun. & feteres.
 1140.19. Þa was al Engleland styred mar þan ær wæs. &
al uyel wæs in lande.
 1140.21. Þerefter com þe kynges dohter Henries þe hefde ben
Emperice in Alamanie. & nu wæs cuntesse in Angou.
 1140.22. & com to Lundene & te Lundenissce folc hire wolde
tæcen. & scæ fleh & forles þar micel.
 1140.25. Þerefter þe biscop of Wincestre Henri þe kinges
brother Stephnes spac wid Rodbert eorl & wyd þemperice & suor heom
athas ðæt he neure ma mid te king his brother wolde halden. & cursede
alle þe men þe mid him heoldon.
 1140.28. & sæde heom ðæt he uuolde iiuen heom up
Wincestre. & dide heom cumen þider.
 1140.29. Þa hi þær inne wæren. þa com þe kinges cuen
mid al hire strengthe. & besæt heom. ðæt þer wæs inne micel
hungær.
 1140.31. Þa hi ne leng ne muhten þolen þa stali hi ut &
flugen. & hi wurthen war widuten & folecheden heom.
 1140.33. & namen Rodbert eorl of Gloucestre. & ledden him
to Rouecestre. & diden him þare in prisun. & te emperice fleh into an
minstre.
 1140.35. Þa feorden þe wise men betwyx þe kinges freond &
te eorles freond. & sahtlede sua ðæt me sculde leten ut þe king of
prisun for þe eorl. & te eorl for þe king. & sua diden.
 1140.39. Sithen þerefter sahtleden þe king & Randolf eorl
at Stanford. & athes suoren & treuthes fæston ðæt her nouþer
sculde besuiken other.
 1140.41. & it ne forstod naht. for þe king him sithen nam in
Hamtun. þurhc wicci ræd. & dide him in prisun.
 1140.42. & efsones he let him ut þurhc wærse red. to
ðæt forewarde ðæt he suor on halidom & gysles fand. þat he alle
his castles sculde iiuen up.
 1140.44. Sume he iaf up, & sume ne iaf he noht. & dide
þanne wærse þanne he hær sculde.
 1140.47. Þa was Engleland suythe todeled. sume helden mid te
king. & sume mid þemperice.
 1140.48. For þa þe king was in prisun þa wenden þe eorles
& te rice men þat he neure mare sculde cumen ut. & sæhtleden wyd
þemperice. & brohten hire into Oxenford.
 1140.50. & iauen hire þe burch.
 1140.51. Þa þe king was ute þa herde ðæt sægen. &
toc his feord & besæt hire in þe tur.
 1140.52. & me læt hire dun on niht of þe tur mid rapes.
& stal ut. & scæ fleh & iæde on fote to Walingford.
 1140.55. Þærefter scæ ferde ouer sæ.
 1140.55. & hi of Normandi wenden alle fra þe king. to þe
eorl of Angæu. sume here þankes & sume here unþankes. for he
besæt heom til hi aiauen up here castles. & hi nan helpe ne hæfden of
þe kinge.
 1140.59. Þa ferde Eustace þe kinges sune to France & nam
þe kinges suster of France to wife.
 1140.60. Wende to bigæton Normandi þær þurh. oc he spedde
litel. & be gode rihte for he was an yuel man.
 1140.62. For ware se he com he dide mare yuel þanne god. he
reuede þe landes & læide micele gildes on.
 1140.63. He brohte his wif to Engleland. & dide hire in þe
castel/ on Canteberi.
 1140.65. God wimman scæ wæs. oc scæ hedde litel blisse mid
him.
 1140.66. & Crist ne wolde ðæt he sculde lange rixan. &
wærd ded & his moder beien.
 1140.68. & te eorl of Angæu wærd ded. & his sune
Henri toc to þe rice.
 1140.69. & te cuen of France todælde fra þe king. &
scæ com to þe iunge eorl Henre. & he toc hire to wiue. & al
Peitou mid hire.
 1140.70. Þa ferde he mid micel færd into Engleland. & wan
castles.
 1140.71. & te king ferde agenes him mid micel mare ferd. &
þoþwæthere fuhtten hi noht. oc ferden þe ærcebiscop & te wise
men betwux heom. & makede ðæt sahte ðæt te king sculde ben lauerd
& king wile he liuede. & æfter his dæi ware Henri king. & he
helde him for fader & he him for sune. & sib & sæhte sculde ben
betwyx heom. & on al Engleland.
 1140.77. Þis & te othre foruuardes þet hi makeden. suoren
to halden þe king & te eorl & te biscop & te eorles & rice
men alle.
 1140.79. Þa was þe eorl underfangen æt Wincestre & æt
Lundene mid micel wurtscipe.
 1140.80. & alle diden him manred. & suoren þe pais to
halden.
 1140.81. & hit ward sone suythe god pais. sua ðæt neure
was here.
 1140.82. Þa was þe king strengere þanne he æuert her was.
& te eorl ferde ouer sæ. & al folc him luuede for he dide god
iustise & makede pais.
 1154.1. On þis gær wærd þe king Stephne ded &
bebyried þer. his wif & his sune wæron bebyried æt Fauresfeld.
þæt minster hi makeden.
 1154.3. Þa þe king was ded. þa was þe eorl beionde sæ.
& ne durste nan man don oþer bute god for þe micel eie of him.
 1154.5. Þa he to Engleland com. þa was he underfangen mid micel
wurtscipe. & to king bletcæd in Lundene on þe sunnen dæi beforen
midwinter dæi. & held þær micel curt.
 1154.9. Þat ilce dæi þat Martin abbod of Burch sculde
þider faren. þa sæclede he & ward ded <foreign>iiii Nonæ Ianuarii</foreign>.
 1154.12. & te munekes innen dæis cusen oþer of heom
sælf. Willelm de Walteuile is gehaten. god clerc & god man. & wæl
luued of þe kinge & of alle gode men.
 1154.13. & on cyricen byrieden þabbot hehlice; & sone
þe cosan abbod ferde & te muneces mid him to Oxenforde to þe king
& he iaf him þat abbodrice.
 1154.16. & he ferde him sone to Lincol & was þær
bletcæd/ to abbot ær he ham come.
 1154.17. & sithen was underfangen mid micel wurtscipe at
Burch. mid micel processiun.
 1154.18. & sua he was alsua at Ramesæie. & at Torn.
& at & Spall & at Sancte I. beres.
 1154.19. & nu is abbot. & fair haued begunnon. Cristes
him unne.

END_TEXT
START_TEXT

RevMon (Cockayne)
B17.11.
Revival of Monasticism: Cockayne 1864-6, III, 432-44.



 1. Geard mid þæm leoman þæs halgan geleafan
mildheortlice wearð gefylled þurh godes gyfe þe on ecnesse libbende eallu
þinc endemes ætgædere geworhte & eal þæt mid gecyndelicum hiwe
on fore sceawudum tidum synderlice to cyþþe & geswutulunge brohte.
 5. & se mæra wyrhta þe rihsigende wylt & gemetegaþ
eal þæt he geworhte no be þæm anum lætan wolde ac eornostlice ofer
þone garsecg þone ylecan leoman þæs fullan geleafan aspringan let
& fornean þæt ytemeste iglond ealles middangeardes mid ongolcynne
genihtsumlice gefylled wundorfullice anlyhte & mærsode.
 11. Soðlice þæt ylece iglond on ærum tydum mid
hæþengilde/ afylled, þearle swiþe beswicyn deofolgilde þeowude.
 13. Þeah hwæþewe þurh fultum þære þancweorþan
cristes gyfe & þurh sanctum gregorium þæs romaniscan setles bisceop
fram þæm þystrum heora geleafleaste wearþ genered.
 16. Mid gewisse se foresæda bisceop þurh myndgunge þære
halgan godes gyfe angan æt suman cyrre to befrinenne sume inlendisce ymbe
þæs iglondes gewunan & hwæþer hi cristene wæron.
 20. He wearð æfter þysse æscan swa swiþe mid þære
blæsan soþere lufe ontend þæt he swa wuldorfulle & gode swa
welweorþe leode geneosian & gefaran wolde & mid lare & gebysnunge
þæs soþan geleafan & mid þweale þæs halgan fulluhtes þurh
hine sylfne geclænsian wolde.
 25. Him forebod com fram eallum romanum þæt he þæt fær
beginnan moste ne him swa gecweme & swa licwyrþe folc gefaran.
 27. He þeah sanctum agustinum, þæt getreowuste bearn
þæs halgan geleafan, him to gespelian funde & hine hider asende
þæt he swa þæslic folc & him swa gecweme ælmihtegum drihtne
geornfullice gestrynde & embe þa gestreon swiþe gecneord wære.
 32. He georne þone his gespelian þurh ærendracan manode
& lærde þæt he georne mynstra timbryde criste to lofe &
weorþunge & þæm godes þeowum þone ylecan þeaw tæhte &
gesette þe þa apostolas mid heora geferrædene on þæm anginne ures
cristendomes heoldon.
 37. Him eallum wæs an heorte & an saul, ne heora nan
syndrige æhta næfde ne þæt furþum ne gecwæþ þæt he
ænige hæfde ac ealle þing heom gemæne wæron.
 40. Þæs sylfa þeaw for þy lange þurh myndgunge þæs
halgan weres on angelcynnes mynsterum forþweard wæs & wel þeonde.
 42. Ac.
 43. Understod & wiste getreowne dyhtnere his halegra cyricena
ær he gewurþe mannum geswutolod.
 44. He him forþy mænigfealde & genihtsume æhta &
mihta gesealde.
 46. Ne he lange ne elcode ne mihta ne ofteah.
 46. Næs lang to þy þæt his broþor þyses lænan
lifes timan geendode.
 48. Se þurh his cildhades nytenesse þis rice to stencte &
his annesse todælde & eac swa halegra cyricena land incuþum reaferum
todælde.
 50. Æfter his forðsiþe eadgar se foresæda cynincg þurh
godes gyfe ealne angelcynnes anweald begeat & þæs rices twislunge eft
to annesse brohte & swa gesundlice ealles weold þæt þa þe on
æran timan lifes wæron & his hyldran gemundon & heora dæda
gefyrn tocneowan þearle swiþe wundredon & wafiende cwædon, hit is,
la, for micel godes wunder þæt þysum cildgeongum cynincge þus
gesundfullice eallu þing underþeodde synt on his cynelicum anwealde.
 59. His foregengan þe geþungene wæron on ylde & on
gleawscype swiþe bescawede & forewittige on ænegum gewinne
earfoþwylde næfre þisne andweald on swa micelre sibbe smyltnesse
gehealdan ne mihton naþor ne mid gefeohte ne mid scette.
 64. Ac nis no to wundrienne swylce hit ungewunlic sy þonne god
ælmihtig mærlice leanaþ æghwylcum þara þe him god behet &
þæt eft fullice gelæst.
 66. Drihten crist is þearle swiþe on þysum þingum mid
ealles modes gledscype to herienne.
 68. Soþlice ælmihtig drihten þe is ealra þinga gewita þe
on ær wat eal þæt toweard is, þe wiste hu fremful he beon wolde him
æfre swiþe milde wæs & ealle god him symle fremfullice towearde
dyde.
 72. Swylce se rihtwisa & se arfæsta leangyfa no mid wordum
ac mid dædum bodede & þus cwæde, Nu þu minne naman and anwald
þæt mine cyricean þe ic rihtlice on minum synderlicum andwealde hæbbe
georne friþast & fyrþrast.
 76. Ic þe to leanes þinne noman mærsige & þin rice
þe þu under minum andwealde hyltst geeacnige & mid gode fyrþrige.
 79. Hwa is monna on angelcynne wuniende þæt nyte hu he godes
rice þæt is godes cyricean ægþær ge mid gastlicum gode ge mid
woroldcundum eallum mæge fyrþrode & friþode?
 82. Witodlice sona swa he to his cynedome gecoren wearþ wæs
swiþe gemundige his behates þe he on his æþelincghade cildgeong gode
behet & sancta marian þa se abbod hine gelaþode to þæm munuclife.
 86. Eal swa we wiþ ufan cwædon þurh þæs gehates
myngunge swiþe geþancol on anginne his rices began þa stowe to
fyrþrienne eal swa he ær behet on his cildgeogoðe & mid eallum
þingum godode to þan swiþe þæt heo næs nane oþor ne waccere
þonne formænig þara þe his yldran ær gefyrþredon on langsumum
fæce.
 92. He þær sona getimbrian het mærlic mynster on þreora
geara fæce.
 93. Þæt wile þincan ungeleaflic eallum þæm þe þa
stowe on uferum tidum geseoð & þis ne gemunaþ.
 95. He þæt ilce mynster þus gehradod het sancta marian
gehalgian gode to lofe & to weorþunge & þær to muneca micele
geferrædene/ gesomnode to þæm þæt hy gode hyrsumedon æfter
tæcinge þæs halgan regules.
 99. Ær þæm lyt muneca wæs on feawum storum on swa
miclum rice þe be rihtum regule lifdon.
 101. Næs þæt na fealdre þonne on are stowe seo is
glæstingabyrig gehaten ðær his fæder eadmund cynincg munecas
ærest gestaþolode.
 104. Of þære stowe wæs se foresprecena abbud genumen &
gehadod to þæm foresædan mynstre þe eadgar cyning gestaþolode &
mid munecum gesette.
 106. He þearle swiþe wearþ gegladod þurh þæt gastlice
munyca angin & geornlice angan to smeagenne ærest þinga hu he his agen
lif gerihtlæcan meahte mid rihtre æfestnesse.
 110. Hit eac swa on bocum awriten is, se þe god beginnan þence
he þæt angin on him sylfum astelle.
 111. Æfter þam þe he sylf geriht wearð began georne
mynstera wide geond his cynerice to rihtlæcynne & godes þeowdom to
arærenne.
 114. Þæt swa wearð gelæst þurh þa fultumigendan godes
gife.
 115. Breac þa gesinlice dunstanes his ercebisceopes rædes,
þurh his myndgunge he wæs smeagende embe his saule hæle & no
þæt an ac eac swylce be ealre æfestnesse & gesundfulnesse his
andwealdes.
 119. Halige stowa he geclænsode fram ealra manna fulnessum no
þæt an on wesseaxna rice ac eac swylce on myrcena lande.
 121. Witodlice he adref þa canonicas þe on þæm
foresædum gyltum ofer de genihtsumedon & on þam fyrmestum stowum
ealles his anwealdes munecas gestaþolode to weorþfulre þenunge
hælendes cristes.
 125. An sumum stowum eac swilce he mynecæna gestaþolode and
þa ælfþryþe his gebeddan betæhte þæt heo æt ælcere
neode hyra gehulpe.
 127. He sylf wæs a smeagende ymb muneca gesundfulnesse & wel
willende hi to þam myngode þæt heo hine geefenlæcende on þa ilcan
wisan ymbe mynecæna hogode.
 130. He began mid geornfulre scrudnunge smeagan & ahsian be
þam gebodum þæs halgan regules & witan wolde þæs sylfan regules
lare þurh þa biþ gegearwod rihtes lifes gewuna & arwyrþe gewilnung
& þa gesetednessa þe to halgum mægenum wæmaþ.
 135. He wolde eac swylce þurh þone regul oncnawan þa wislican
gefadunge þe snotorlice geset is be incuþra ðingra endebyrdnesse.
 137. Þurh þises wisdomes lust he het þisne regul of læden
gereorde on englisc geþeodan.
 139. Þeah þa scearpþanclan witan þe þone twydæledan
wisdom hlutorlice tocnawaþ þæt is andweardra þinga & gastlicra
wisdom & þara ægþer eft on þrim todalum gelyfedlice wunaþ
þisse engliscan geþeodnesse ne behofien.
 143. Is þeah niedbehefe ungelæredum woroldmonnum þy for
helle wites ogan & for cristes lufan þis earmfulle lif forlætaþ
& to hyra drihtne gecyrrað & þone halgan þeowdom þises regules
geceosaþ, þy læs þe ænig ungecyrred woroldman mid nytnesse &
ungewitte regules geboda abræce & þære tale bruce þæt he þy
dæge misfenge þy he hit selfe nyste.
 150. Ic þa þas geþeode to micclan gesceade telede.
 151. Wel mæg dugan hit naht mid hwylcan gereorde mon sy
gestryned & to þan soþan geleafan gewæmed butan þæt an sy
þæt he gode gegange.
 153. Hæbben for þi þa ungelæredan inlendisce þæs
halgan regules cyþþe þurh agenes gereordes anwrigennesse þæt hy þe
geornlicor gode þeowien and nane tale næbben þæt hy þurh nytennesse
misfon þurfen.
 157. For þi þonne ic mid ealre estfulnesse mine æftergengan
bidde & þurh drihtnes naman halsige þæt hy þyses halgan regules
bigenc a þurh cristæs gife geycen & godiende to fulfremedum ende
gebrencgen.
 161. Ne gedyrstlæce heora nan þurh deofles myndgunge oþþe
þurh ænige gitsunge þæt he godes are gewanige oþþe ænigre
incan sece hu heo gewanod weorþe oþþe on land are oþþe on ænegum
oþrum æhtum þe læs þe þurh wædle & hæfenleaste
þære halgan æfestnesse welm awlacige and mid ealle acolige, þæt,
la, næfre ne gelumpe.
 167. Þæs þe ic wene sio æfæstnes þæs halgan
regules on ærum tidum gewanod wearþ þurh reaflac yfelra manna &
þurh geþafunge þara cynenga þe to gode lytelne ege hæfdon.
 171. Is swiþe miclan us eallum to warnienne & ure drihten to
biddenne þæt sio yrmþ on ure æfestnesse næfre eft ne geweorðe.
 173. Abbodissum we eac tæcaþ þæt hi inholde sin and
þæs halgan regoles gebodum eallum mode þeowigen and godes ælmihtiges
bebode beodaþ, þæt heora nan ne gedyrstlæce þæt heo godes
landare naþor ne heora magum ne woroldricum mid ungesceade sellen ne for
sceatte ne lyffetunge, geþencen þæt hi gode to hyrdum sin gesette &
no to reafrum.
 180. Gif heora hwilc mid deofles costnunge beswicen for gode
oþþe for worulde gyltig biþ ne gladige on þæt noþer ne cyning ne
woruldrica/ swilce him gerymed sy & antimber geseald þæt he god
bereafige þe þa æhta ah & nænne gylt næfre ne geworhte.
 184. Ne sy la nan eorðcund cyning mid gitsunge to þæm
swiþe undergan þæt he þæm heofoncundum cyninge þe hine geworhte
ne læte beon þæs ylecan rihtes weorþne þe he sylf is.
 188. Gif cinges gerefena hwylc gyltig biþ wiþ gode oþþe
wiþ men hwa is manna to þam ungescead and ungewittig þæt he þæm
cyninge his are ætrecce for þi þe his gerefa forwyrht biþ?
 191. Stande for þi on þæt ilice gerad on ecnesse swa hwæt
swa þæm ecum criste geseald biþ on cyricena æhtum, gif hwa to
þæm gedyrstig biþ þæt he þis on oþer awende he biþ
ungesælig on ecum tintragum gewitnad.
 195. Þæt, la, ne geweorþe þæt minra æftergengenna
ænig þa yrmþe geearnige.

END_TEXT
START_TEXT

StWulf
B17.12.
Wulfstan II of Worcester: Thorpe 1865, 445.



 1. Her geswutelað hu Wlstan bisceop becom to biscoprice.
 3. Beforan gestihtiende ure drihtene hælende and Christe to
fultumiende þære eadigan fæmnan Sancta Marian & Sancte Oswaldes.
 7. Aldred bisceop ærest gesette Wulstan bisceop to ciricwearde
þære circean on Wihgeraceastre, for his clænnysse & fægrum
þeawum.
 12. And hine syþþan wurðodon cyningas & eorlas &
ealdormen, & rice & heane hine georne biddende wæron þæt he
heom fore to Gode geþingode heore life & sawle hæle & reste.
 18. And þæræfter hine God geuferade þæt he wearð
prior & fæder þæs bufan cweðenan mynstres.
 21. Betwyxs þissum him getyþade Leofric eorl mid erndunga
Godyfan his wifes II land Blækewællan & Wulfweardig lea þe wæron
bereafode þurh Densce men & wiðerwearde deman ut of þam mynstre.
 28. Syððan Ælfgar eorl him begeat & geaf þæt land
æt Ickacumbe.
 30. And þæræfter he wæs sona to bisceope gesett &
gehadod.
 32. And us is nu swyðe earfoðe to gehreccenne hu wel he þone
bisceopdom Gode likigende & eallum mannum geheold & gestihte oðð
his lifes ende.
 37. Þæt is twa & þrittig wintra & IIII monðas
& III wucan.
 39. Syððan Ælfstan prior his broðer begeat þæt land
æt Lenc & æt Dunhamstyde & æt þecesleage.
 42. And æfter þam þe he bisceop wæs he begeat æt
Willelme cyninge æt Cullaclif II hida landes, & æt Ælfestune XV
hida, & Myttun & Eastun & twegen linde hrycgeas, & Penhyll,
& Grimanleah, & II hina wican, & hit eal to me his priore beteahte,
þe þone anweald æfter Ælfstane underfeng.
 52. And gyt him mare geuðe, þa mylne æt Norðwican, & I
feorðen dæl landes.
 55. Þærto sume þara munecena comon to grindanne, &
þæt mynstre æt Westbyrig on Gleawecestrescire.
 59. Ðæt mynster se halga Oswald ærur arærde, & hit
mid landum gegodade, & þær munekas gesette, ac hit wearð æfter
his forðsiðe, þurh yfele men & wicingas eall awest, swa þæt
þær næs butan I preost, se þær seldan mæssan gesang.
 67. Ac syððan se arwurða bisceop Wulstan to biscoprice feng
he hit eft geedstaðalade, & hit mid reafum & lande gegodade, & to
Sancte Marian mynstre beteahte, & þær munekas gelohgode swa fela swa
hit aberan mæg, oððæt hit gyt God geyce swa his willa si.

