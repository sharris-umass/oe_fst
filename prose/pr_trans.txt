

END_TEXT
START_TEXT

CPLetWærf
B9.1.1.
Gregory the Great, The Pastoral Care, Letter to Wærferth: Sweet 1871, 3-9.



 1. ÐEOS BOC SCEAL TO WIOGORA CEASTRE.
 1. Ælfred kyning hateð gretan Wærferð biscep his wordum
luflice & freondlice;
 2. & ðe cyðan hate ðæt me com swiðe oft on gemynd,
hwelce wiotan iu wæron giond Angelcynn, ægðer ge godcundra hada ge
woruldcundra;
 4. & hu gesæliglica tida ða wæron giond Angelcynn;
 5. & hu ða kyningas ðe ðone onwald hæfdon ðæs
folces on ðam dagum Gode & his ærendwrecum hyrsumedon;
 6. & hie ægðer ge hiora sibbe ge hiora siodo ge hiora
onweald innanbordes wel gehioldon, & eac ut hiora eðel gerymdon;
 8. & hu him ða speow ægðer ge mid wige ge mid wisdome;
 9. & eac ða godcundan hadas hu giorne hie wæron ægðer
ge ymb lare ge ymb liornunga, ge ymb ealle ða ðiowotdomas ðe hie Gode don
scoldon;
 11. & hu man utanbordes wisdom & lare hieder on lond sohte,
& hu we hie nu sceoldon ute begietan gif we hie habban sceoldon.
 13. Swæ clæne hio wæs oðfeallenu on Angelcynne ðæt
swiðe feawa wæron behionan Humbre ðe hiora ðeninga cuðen
understondan on Englisc, oððe furðum an ærendgewrit of Lædene on
Englisc areccan;
 16. & ic wene ðætte noht monige begiondan Humbre
næren.
 17. Swæ feawa hiora wæron ðæt ic furðum anne anlepne
ne mæg geðencean besuðan Temese ða ða ic ærest to rice feng.
 18. Gode ælmihtegum sie ðonc ðætte we nu ænigne on
stal habbað lareowa.
 19. & forðon ic ðe bebiode ðæt ðu do swæ ic
geliefe ðæt ðu wille, ðæt ðu ðe ðissa woruldðinga to
ðæm geæmetige swæ ðu oftost mæge, ðæt ðu ðone wisdom
ðe ðe God sealde ðær ðær ðu hiene befæstan mæge, georne
befæste.
 23. Geðenc hwelc witu us ða becomon for ðisse worulde, ða
ða we hit nohwæðer ne selfe ne lufodon ne eac oðrum monnum ne lefdon:
ðone naman anne we lufodon ðæt we Cristne wæren, & swiðe feawe
ða ðeawas.
 26. Ða ic ða ðis eall gemunde ða gemunde ic eac hu ic
geseah, ærðæmðe hit eall forhergod wære & forbærned, hu
ða ciricean giond eall Angelcynn stodon maðma & boca gefyldæ ond eac
micel menigeo Godes ðiowa & ða swiðe lytle fiorme ðara boca wiston,
forðæmðe hie hiora nan wuht ongiotan ne meahton ond þæt wæs
forðæmðe hie næron on hiora agen geðiode awritene.
 31. Swelce hie cwæden: Ure ieldran, ða ðe ðas stowa ær
hioldon, hie lufodon wisdom & ðurh ðone hie begeaton welan & us
læfdon.
 33. Her mon mæg giet gesion hiora swæð, ac we him ne cunnon
æfterspyrigean, & forðæm we habbað nu ægðer forlæten ge
ðone welan ge ðone wisdom, forðæmðe we noldon to ðæm spore mid
ure mode onlutan.
 36. Ða ic ða ðis eall gemunde, ða wundrade ic swiðe
swiðe ðara godena wiotona ðe giu wæron giond Angelcynn, & ða bec
eallæ befullan geliornod hæfdon, ðæt hie hiora ða nænne dæl
noldon on hiora agen geðiode wendan.
 39. Ac ic ða sona eft me selfum andwyrde & cwæð: Hie ne
wendon ðætte æfre menn sceolden swæ recclease weorðan & sio
lar swæ oðfeallan;
 41. For ðære wilnunga hie hit forleton, & woldon ðæt
her ðy mara wisdom on londe wære ðy we ma geðeoda cuðon.
 43. Ða gemunde ic hu sio æ wæs ærest on Ebreisc
geðiode funden, & eft, ða hie Creacas geliornodon, ða wendon hie hie
on hiora agen geðiode ealle, & eac ealle oðre bec.
 46. & eft Lædenware swæ same, siððan hie hie
geliornodon, hie hie wendon ealla ðurh wise wealhstodas on hiora agen
geðiode.
 47. Ond eac ealla oðræ Cristnæ ðioda sumne dæl hiora
on hiora agen geðiode wendon.
 49. Forðy me ðyncð betre, gif iow swæ ðyncð, ðæt
we eac sumæ bec, ða ðe niedbeðearfosta sien eallum monnum to wiotonne,
ðæt we ða on ðæt geðiode wenden ðe we ealle gecnawan mægen,
& ge don swæ we swiðe eaðe magon mid Godes fultume, gif we ða
stilnesse habbað, ðæt eall sio gioguð ðe nu is on Angelcynne friora
monna, ðara ðe ða speda hæbben ðæt hie ðæm befeolan
mægen, sien to liornunga oðfæste, ða hwile ðe hie to nanre oðerre
note ne mægen, oð ðone first ðe hie wel cunnen Englisc gewrit
arædan: lære mon siððan furður on Lædengeðiode ða ðe mon
furðor læran wille & to hieran hade don wille.
 58. Ða ic ða gemunde hu sio lar Lædengeðiodes ær
ðissum afeallen wæs giond Angelcynn, & ðeah monige cuðon Englisc
gewrit arædan, ða ongan ic ongemang oðrum mislicum & manigfealdum
bisgum ðisses kynerices ða boc wendan on Englisc ðe is genemned on
Læden <foreign>Pastoralis</foreign>, & on Englisc Hierdeboc, hwilum word be worde, hwilum
andgit of andgiete, swæ swæ ic hie geliornode æt Plegmunde minum
ærcebiscepe & æt Assere minum biscepe & æt Grimbolde minum
mæsseprioste & æt Iohanne minum mæssepreoste.
 66. Siððan ic hie ða geliornod hæfde, swæ swæ ic hie
forstod, & swæ ic hie andgitfullicost areccean meahte, ic hie on Englisc
awende: ond to ælcum biscepstole on minum rice wille ane onsendan;
 69. & on ælcre bið an æstel, se bið on fiftegum
mancessan.
 70. Ond ic bebiode on Godes naman ðæt nan mon ðone æstel
from ðære bec ne do, ne ða boc from ðæm mynstre: uncuð hu longe
ðær swæ gelærede biscepas sien, swæ swæ nu Gode ðonc ge wel
hwær siendon;
 73. Forðy ic wolde ðætte hie ealneg æt ðære stowe
wæren, buton se biscep hie mid him habban wille oððe hio hwær to
læne sie, oððe hwa oðre biwrite.

END_TEXT
START_TEXT

CPHead
B9.1.2.
Gregory the Great, Pastoral Care, Headings: Sweet 1871, 9-23.



 1. Ðætte unlærede ne dyrren underfon lariowdom.
 2. Ne eft ða gelæredan, ðe sua nyllað libban sua hie on
bocum leornedon, ðæt hie sceoldon ne underfon ða are ðæs
lariowdomes.
 3. Be ðære byrðenne ðæs reccenddomes, & hu he scyle
eall earfoðu forsion, & hu forht he sceal bion for ælcre orsorgnesse.
 4. Ond hu oft sio bisgung ðæs rices & ðæs recedomes
toslit ðæt mod ðæs recceres.
 5. Bi ðæm ðe magon on ealdordome nytte bion on bisnum &
on cræftum, & ðonne for hiora agenre ieðnesse ðæt fleoð.
 6. Bi ðam ðe for eaðmodnesse fleoð ða byrðenne ðæs
lariowdomes;
 7. Ðonne hie bioð ryhtlice eaðmode ðonne hie ne winnað
wið ðone godcundan dom.
 7. Ðætte oft ðæs lariowdomes ðegnung bið suiðe
untælwierðlice gewilnad, & eac suiðe untælwyrðlice monige
bioð togeniedde.
 8. Bi ðæm ðe wilnað biscephad to underfonne, hu hie
gegripað ðone cuide ðæs apostoles Paules hira gitsunge to fultume.
 9. Hu ðæt mod ðætte wilnað for oðre bion, lihð
himselfum ðonne hit ðencð fela godra weorca to wyrcanne, & ðæt
licet oðrum monnum, gif he woroldare hæbbe, & wile hit ðonne
oferhebban siððan he hi hæfð.
 10. Huelc se beon sceal ðe to reccenddome cuman sceal.
 11. Huelc se beon sceal se ðærto cuman ne sceal.
 12. Hu se se ðe gedafenlice & endebyrdlice to cymð, hu he
ðæron drohtian scyle.
 13. Hu se lareow sceal beon clæne on his mode.
 14. Hu se lariow sceal beon on his weorcum fyrmesð.
 15. Hu se lariow sceal beon gesceadwis on his suigean &
nyttwyrðe on his wordum.
 16. Hu se lariow sceal bion eallum monnum efnðrowiende &
foreðencende on hira earfeðum.
 17. Hu se reccere sceal bion ðæm weldoendum monnum fore
eaðmodnesse gefera, & wið ðara yfelena unðeawas stræc for
ryhtwislecum andan.
 18. Hu se lariow ne sceal ða inneran gimenne gewanian for
ðære/, uterran abisgunge, ne eft ða uterran ne forlæte he for
ðære innerran.
 19. Ðætte se reccere his godan weorc fore gielpe anum ne do,
ac ma for Godes lufan.
 20. Ðætte se reccere sceal geornlice witan ðætte oft ða
unðeawas leogað & licettað ðætte hi sien gode ðeawas.
 21. Hu gesceadwis se reccere sceal bion on his ðreaunga & on
his oleccunga, & eac on his hatheortnesse & on his manðwærnesse.
 22. Hu suiðe se reccere sceal bion on his smeaunga abisgod ymb
ða halgan æ.
 23. Hu micel scyle bion ðæt toscead, & hu mislice mon
scyle men læran mid ðæm cræfte ðæs lareowdomes.
 24. Ðætte on oðre wisan sint to manianne weras, on oðre
wiif.
 25. Ðætte on oðre wisan sint to manianne ða iungan, on
oðre ða ealdan.
 26. Ðætte on oðre wisan sint to manianne ða welegan, on
oðre ða wædlan.
 27. Ðætte on oðre wisan sint to manianne ða gladan, on
oðre ða unrotan.
 28. Ðætte on oðre wisan sint to monianne ða aldormen, on
oðre wisan ða hiremen.
 29. Ðætte on oðre wisan sint to monianne ða hlafordas, on
oðre/ wisan ða ðegnas & eac ða ðeowas.
 30. Ðætte on oðre wisan sint to monianne ða dolan, on
oðre ða wisan.
 31. Ðætte on oðre wisan sint to monianne ða scamfæstan,
on oðre ða scamleasan.
 32. Ðætte on oðre wisan sint to monianne ða ofermodan
& ða upahafenan on hira mode, on oðre wisan ða earmheortan & ða
wacmodan.
 33. Ðætte on oðre wisan sint to monianne ða
ungeðylðegan, & on oðre ða geðyldegan.
 34. Ðætte on oðre wisan sint to moniane ða welwillendan,
& on oðre ða æfstegan.
 35. Ðætte on oðre wisan sint to monianne ða bilwitan, on
oðre ða ðweoran & ða lytegan.
 36. Ðætte on oðre wisan sint to monianne ða halan, on
oðre ða unhalan.
 37. Ðætte on oðre wisan sint to monianne ða ðe him
ondrædað Godes suingellan oððe monna, & for ðy forlætað
ðæt hi yfel ne doð;
 38. On oðre wisan ða ðe bioð sua aheardode on
unryhtwisnesse ðæt hi mon ne mæg mid nanre ðreaunge geðreatian.
 38. Ðætte on oðre wisan sint to monianne ða ðe to
suiðe suige beoð, on oðre wisan ða ðe willað to fela idles &
unnyttes gesprecan.
 39. Ðætte on oðre wisan sint to monianne ða ðe bioð to
late, on oðre ða ðe bioð to hrade.
 40. Ðætte on oðre wisan sint to monianne ða
monðwæran, on oðre ða grambæran.
 41. Ðætte on oðre wisan sint to monianne ða eaðmodan, on
oðre wisan ða uppahæfenan on hira mode.
 42. Ðætte on oðre wisan sint to monianne ða anwillan, on
oðre ða ungestæððegan & unfæsðrædan.
 43. Ðætte on oðre wisan sint to monianne ða ðe hi selfe
forgiefað gifernesse, on oðre wisan ða ðe doð forhæfdnesse.
 44. Ðætte on oðre wisan sint to monianne ða ðe hira
agenu ðing mildheortlice sellað, & on oðre wisan ða ðe ðanne
git wullniað oðerra monna gereafian.
 45. Ðætte on oðre wisan sint to monianne ða ðe
nohuæðer ne oðra monna ne wilniað, ne hira agen nyllað sellan;
 45. On oðre wisan ða ðe willað sellan ðæt hi
gestrinað & ðeah nyllað geswican ðæt hi oðre men ne reafien.
 46. Ðætte on oðre wisan sint to monianne ða geðwæran,
on oðre ða ungeðwæran.
 47. Ðætte on oðre wisan sint to monianne ða wrohtgeornan,
on oðre ða gesibsuman.
 48. Ðætte on oðre wisan sint to moniane ða ðe ða
halgan æ ryhtlice ongitan ne cunnan;
 48. On oðre wisan ða ðe hi ryhtlice angietað & ðeah
for eaðmodnesse swigiað ðæt hi hie ne bodiat.
 49. Ðætte on oðre wisan sint to monianne ða ðe medomlice
cunnon læran, & ðeah for miclum ege & for micelre eaðmodnesse
forwandiað;
 49. & on oðre wisan ða ðe ðanne giet to ðæm
gewintrede ne beoð ne geðigene, & ðeah for hrædhydignesse beoð
to gegripene.
 50. Ðætte on oðre wisan sint to monianne ða ðe woroldare
wilniað, & hi ðonne orsorglice habbað;
 50. & on oðre wisan ða ðe woroldare wilniað, &
ðonne hi gewilnode habbað, hi ðonne mid micelre earforðnesse & mid
micle broce onwuniað.
 51. Ðætte on oðre wisan sint to monianne ða ðe beoð
gebundene mid somrædenne, on oðre wisan ða ðe freo beoð ðara
benda.
 52. Ðætte on oðre wisan sint to monianne ða ðe gefandod
habbað ðara flæsclicra synna, on oðre wisan ða ðe ðæs nowiht
ne cunnan.
 53. Ðætte on oðre wisan sint to moniane ða ðe ða
geworhtan synna wepað, on oðre ða ðe ða geðohtan wepað.
 54. Ðætte on oðre wisan sint to monianne ða ðe
ðurhtogena scylda wepað, & hi suaðeah ne forlætað;
 54. On oðre wisan ða ðe hi no ne hreowsiað, & ðeah
forlætað.
 55. Ðætte on oðre wisan sint to monianne ða ðe ða
unaliefedan ðing ða ðe hi doð herigeað, on oðre ða ðe hi
tælað & suaðeah doð.
 56. Ðætte on oðre wisan sint to monianne ða ðe suiðe
hrædlice beoð ofersuiðde mid sumere unryhtre gewilnunge;
 56. On oðre wisan ða ðe longe ær ymbðeahtiað, &
hit ðonne on lasð ðurhteoð.
 57. Ðætte on oðre wisan sint to monianne ða ðe
ofthrædlice lytla scylda wyrceað, on oðre wisan ða ðe hi gehealdað
wið þa lytlan scylda, & ðeah hwiltidum afealleð on hefegum
scyldum.
 58. Ðætte on oðre wisan sint to monianne ða ðe nan wuht
godes ne onginnað;
 58. On oðre wisan ða ðe hit onginnað, & wel ne
geendiað.
 59. Ðætte on oðre wisan sint to monianne ða ðe
deogollice yfel doð & god openlice;
 59. On oðre wisan ða ðe willað helan ðæt hi to gode
doð, & of sumum ðingum openlice kyðað ðæt hi willað ðæt
men wenen ðæt hi yfele bion.
 61. Ymbe ðæt hu man monige scyndan scyle to ðæm
ðætte his godan dæda ne weorðen to yfelum dædum.
 61. Ymbe ðæt hu mon ænne mon scyndan scile ðonne he yfle
costunga monige ðrowað.
 62. Ðætte hwilum ða leohtan scylda beoð beteran to
forlætan, ðylæs ða hefegran ne weorðen ðurhtogen.
 63. Ðætte ða untruman mod mon ne scyle eallinga to helice
læran.
 64. Be ðæm weorcum ðæs lareowes & be his wordum.
 65. Ðonne hwa ðis eall gefylled hæbbe, hu he ðonne sceal
hine selfne geðencean & ongætan, ðylæs hine auðer oððe his
lif oððe his lar to upahebbe.

END_TEXT
START_TEXT

CP
B9.1.3.
Gregory the Great, Pastoral Care: Sweet 1871, 24-467.



 0.23.9. Þu leofusta broður, suiðe freondlice & suiðe
fremsumlice ðu me tældesð, & mid eaðmode ingeðonce ðu me
ciddesð, forðon ic min mað, & wolde fleon ða byrðenne ðære
hirdelecan giemenne.
 0.23.11. Ðara byrðenna hefignesse, eall ðæt ic his geman,
ic awrite on ðisse andweardan bec, ðylæs hi hwæm leohte ðyncen to
underfonne;
 0.23.13. & ic eac lære ðæt hira nan ðara ne wilnie
ðe hine unwærlice bega;
 0.23.14. & se ðe hi unwærlice & unryhtlice gewilnige,
ondræde he ðæt he hi æfre underfenge.
 0.23.16. Nu ic wilnige ðætte ðeos spræc stigge on
ðæt ingeðonc ðæs leorneres, suæ suæ on sume hlædre,
stæpmælum near & near, oððæt hio fæstlice gestonde on
ðæm solore ðæs modes ðe hi leornige;
 0.23.18. & forðy ic hi todæle on feower: an is ðara
dæla hu he on ðone folgoð becume;
 0.23.20. Oðer hu he ðæron libbe;
 0.23.20. Ðridda is hu he ðæron lære;
 0.23.21. Feorðe is hu he his agene unðeawas ongietan wille
& hira geðæf bion, þylæs he for ðy underfenge his eaðmodnesse
forlæte, oððe eft his lif sie ungelic his ðenunga, oððe he to
ðriste & to stið sie for ðy underfenge his lareowdomes;
 0.23.24. Ac gemetgige hit se ege his agenra unðeawa, &
befæste he mid his lifes bisenum ða lare ðæm ðe his wordum ne
geliefen;
 0.25.2. & ðonne he god weorc wyrce, gemyne he ðæs yfeles
ðe he worhte, ðette sio unrotnes, ðe he for ðæm yflan weorcum
hæbbe, gemetgige ðone gefean ðe he for ðæm godan weorcum hæfde;
 0.25.5. Ðylæs he beforan ðæs dieglan deman eagum sie
ahafen on his mode & on his ofermettum aðunden, & ðonne ðurh
ðæt selflice his godan weorc forleose.
 0.25.7. Ac monige sindon me suiðe onlice on ungelærednesse,
ðeah ðe hi næfre leorningcnihtas næren, wilniað ðeah lareowas to
beonne, & ðyncet him suiðe leoht sio byrðen ðæs lareowdomes,
forðonðe hi ne cunnon ðæt mægen his micelnesse.
 0.25.11. From ðære dura selfre ðisse bec, ðæt is from
onginne ðisse spræce, sint adrifene & getælde ða unwaran, ðe
him agniat ðone cræft ðæs lareowdomes ðe hi na ne geleornodon.
 1.25.14. Ðætte unlærde ne dyrren underfon lareowdom.
 1.25.15. Forðonðe nan cræft nis to læranne ðæm ðe
hine ær geornlice ne leornode, forhwon beoð æfre suæ ðriste ða
ungelæredan ðæt hi underfon ða heorde ðæs lariowdomes, ðonne
se cræft ðæs lareowdomes bið cræft ealra cræfta?
 1.25.18. Hua nat ðæt ða wunda ðæs modes bioð digelran
ðonne ða wunda ðæs lichaman?
 1.25.19. & ðeah ða woroldlecan læcas scomaþ ðæt
hi onginnen ða wunda lacnian ðe hi gesion ne magon, & huru gif hi
nouðer gecnawan ne cunnan ne ða medtrymnesse ne eac ða wyrta ðe
ðærwið sculon.
 1.25.22. & hwilon ne scomað ða ðe ðæs modes
læceas beon scoldon, ðeah ðe hi nana wuht ongitan ne cunnon ðara
gæstlecena beboda, ðæt hie him onteoð ðæt hie sien heortan
læcas.
 1.27.2. Ac forðonðe nu eall se weorðscipe ðisse worolde is
gecierred, Gode ðonc, to weorðscipe ðæm æwfæstam, ðæt ða
sindon nu weorðoste ðe æwfæstoste sindon, forðon licet suiðe
monig ðæt he æwfæsð lareow sie, ðe he wilniað micle woroldare
habban.
 1.27.5. Be ðam Crisð selfa cleopode, & ðus cwæð: Hi
secað ðæt hi mon ærest grete & weorðige on ceapstowum & on
gebeorscipum, & ðæt hie fyrmest hlynigen æt æfengieflum, &
ðæt ieldesðe setl on gemetengum hi secað.
 1.27.8. Forðon hie sua on ofermettum & mid upahafenesse
becumað to ðære are ðære hirdelecan giemenne, hi ne magon medomlice
ðenian ða ðenunga, & ðære eaðmodnesse lareowas bion;
 1.27.11. Ac sio tunge bið gescinded on ðam lariowdome ðonne
hio oðer lærð, oðer hio liornode.
 1.27.12. Suelcum monnum Dryhten cidde ðurh ðone witgan, &
him suelc oðwat, ða he cuæð: Hie ricsedon, næs ðeah mines
ðonces;
 1.27.14. Ealdormen hi wæron, & ic hie ne cuðe.
 1.27.15. Ða ðe sua ricsieað, hi ricsiað of hira agnum dome,
næs of ðæs hiehstan deman, ðonne hi ne beoð mid nanre sylle
underscotene ðæs godcundlican mægenes, ne for nanum cræfte gecorene,
ac mid hira agenre gewilnunge hie bioð onbærnede, ðæt hie gereafiað
sua heane lariowdom suiðor ðonne hi hine geearnien.
 1.27.20. Hie ðonne se eca & se diegla dema upahefeð suelce
he hi nyte, & geðafiende he hit forbireð for ðam dome his geðylde.
 1.27.21. Ac ðeah hi on ðam hade fela wundra wyrcen, eft ðonne
hi to him cumað, he cuið: Gewitað from me ge unryhtwyrhtan;
 1.27.23. Nat ic hwæt ge sint.
 1.27.24. Eft he hie ðreade ðurh ðone witgan for hira
ungelærednesse, ða he cuæð: ða hierdas næfdon andgit: hie
hæfdon mine æ, & hi me ne gecniowon.
 1.29.1. Se ðe Godes bebodu ne gecnæwð, ne bið he oncnawen
from Gode.
 1.29.2. Ðæt ilce cuæð sanctus Paulus: Se ðe God ne
ongit, ne ongit God hine.
 1.29.3. Unwise lareowas cumað for ðæs folces synnum.
 1.29.4. Forðon oft for ðæs lareowes unwisdome misfarað
ða hieremenn, & oft for ðæs lareowes wisdome unwisum hieremonnum
bið geborgen.
 1.29.6. Gif ðonne ægðer bið unwis, ðonne is to
geðencanne hwæt Crisð self cuæð on his godspelle, he cwæð: Gif
se blinda ðone blindan læt, hi feallað begen on ænne pytt.
 1.29.8. Be ðæm ilcan se sealmscop cuæð: Sien hira eagan
aðistrode ðæt hi ne geseon, & hiora hrygc simle gebieged.
 1.29.10. Ne cuæð he ðæt forðyðe he ænegum men
ðæs wyscte oððe wilnode, ac he witgode sua sua hit geweorðan
sceolde.
 1.29.12. Soðlice ða eagan ðæt beoð ða lareowas, &
se hrygc ðæt sint ða hieremenn;
 1.29.13. Forðan ða eagan bioð on ðam lichoman foreweardum
& ufeweardum, & se hrycg færð æfter ælcre wuhte;
 1.29.14. Sua gað ða lareowas beforan ðæm folce, &
ðæt folc æfter.
 1.29.15. Ðonne ðam lareowum aðistriað ðæs modes eagan,
ðe beforan gan scoldon mid godum bisenum, ðonne gebigð ðæt folc hira
hrycg to hefegum byrðenum manegum.
 2.29.18. Ne eft ða gelæredan ðe swa nyllað libban swa hie
on bocum leornedon, ðæt hi scoldon ne underfon ða are ðæs
lareowdomes.
 2.29.21. Monige eac wise lareowas winnað mid hira ðeawum wið
ða gæsðlecan bebodu ðe hi mid wordum lærað, ðonne hie on oðre
wisan libbað on oðre hi lærað.
 2.29.23. Oft ðonne se hirde gæð on frecne wegas, sio hiord
ðe unwærre bið, gehrist.
 2.31.1. Be suelcum hirdum cwæð se witga: Ge fortrædon Godes
sceapa gærs & ge gedrefdon hiora wæter mid iowrum fotum, ðeah ge
hit ær undrefed druncen.
 2.31.3. Sua ða lareowas hi drincað suiðe hluter wæter,
ðonne hi ðone godcundan wisdom leorniað, & eac ðonne hie hiene
lærað;
 2.31.5. Ac hie hit gedrefað mid hira agnum unðeawum, ðonne
ðæt folc bisenað on hira unðeawum, nals on hira lare.
 2.31.6. Ðeah ðæt folc ðyrste ðære lare, hie hie ne
magon drincan, ac hio bið gedrefed midðamðe ða lareowas oðer doð
oðer hie lærað.
 2.31.8. Be ðæm Dryhten cwæð eft ðurh ðone witgan:
Yfle preostas bioþ folces hryre.
 2.31.9. Ne dereð nan mon suiðor ðære halgan gesomnunge
ðonne ða ðe ðonne noman underfoð & ða endebyrdnesse ðæs
halgan hades & ðone on woh doð;
 2.31.12. Forðon hie nan monn ne dearr ðreagean ðeah hie
agyltan, ac mid ðam beoð synna suiðe gebrædda ðe hie beoð sua
geweorðade.
 2.31.14. Ac hie woldon selfe fleon ða byrðenne sua micelre
scylde, ða ðe his unwierðe wæron, gif hie mid hiora heortan earum
woldon gehieran & geornlice geðencan ðone Cristes cuide, ða he
cuæð: Se ðe ænigne ðissa ierminga besuicð, him wære betere
ðæt him wære sumu esulcweorn to ðæm suiran getiged, & sua
aworpen to sæs grunde.
 2.31.18. Ðurh ða cweorne is getacnod se ymbhwyrft ðisse
worolde & eac monna lifes & hira gesuinces, & ðurh ðone
sægrund hira ende & se siðemesða demm.
 2.31.21. Ðonne bið sio cweorn becierred ðonne se monn bið
geendod;
 2.31.21. Ðonne bið sio micle cweorn becierred ðonne ðeos
weorld bið geendod.
 2.31.22. Se ðonne to halgum hade becymð, & ðonne mid
yflum bisnum oððe worda oððe weorca oðre on won gebringð, betre him
wære ðæt he on læssan hade & on eorðlicum weorcum his lif
geendode;
 2.31.25. Forðæm gif he on ðæm wel deð, he hæfð
ðæs god lean, gif he yfle deð, læsse wite he ðrowað on helle, gif
he ana ðider cymð, ðonne he do, gif he oðerne mid him ðider
bringð.
 3.33.4. Be ðære byrðenne ðæs reccenddomes, & hu he
scyle eall earfoðu forsion, & hu forht he sceal beon for ælcre
orsorgnesse.
 3.33.6. Forðon we ðiss feawum wordum sædon, ðy we woldon
gecyðan hu micel sio byrðen bið ðæs lareowdomes, ðylæs ænig
hine underfon durre ðara ðe his unwierðe sie, ðylæs hie ðurh ða
wilnunga ðære woroldare underfo ðone latteowdom ðæs forlores.
 3.33.9. Suiðe medomlice Iacobus se apostol his stirde, ða he
cuæð: Broðor ne beo eower to fela lareowa.
 3.33.11. Forðæm se wealhstod self Godes & monna, ðæt
is Crist, fleah eorðrice to underfonne.
 3.33.12. Se se ðe ealne ðone wisdom ðara uferrenna gæsta
oferstigð & ær worolde ricsode on hefenum, hit is awriten on ðæm
godspelle, Iudeas comon & woldon hine don niedenga to cyninge.
 3.33.15. Ða se Hælend ðæt ongeat, ða becierde he hie
& gehydde hiene.
 3.33.15. Hwa meahte ieð monnum rædan butan scylde, ðonne se
ðe hi gescop?
 3.33.16. Ne fleah he ðy rice ðy his ænig monn bet wyrðe
wære, ac he wolde us ða bisene astellan, ðæt we his to suiðe ne
gitseden;
 3.33.18. & eac wolde for us ðrowian.
 3.33.19. He nolde beon cyning, & his agnum willan he com to
rode gealgan.
 3.33.20. Ða weorðmynde cynehades he fleah, & ðæt wite
ðæs fraceðlecestan deaðes he geceas, forðam ðætte we, ðe his
liomu sindon, leornedon æt him ðæt we flugen ða oliccunga ðisses
middangeardes;
 3.33.23. & eac ðæt ðæt we his ege & his brogan us
ne ondreden, & for soðfæsðnesse ðæt we lufigen gesuinc, &
orsorgnesse we us ondræden, & hi forðy forbugen.
 3.35.2. Forðam for ðære orsorgnesse monn oft aðint on
ofermettum, & ða earfeðu ðurh sar & ðurh sorge hiene
geclænsiað & geeaðmedað.
 3.35.4. On ðæm gesundfulnessum ðæt mod wierð upahafen;
 3.35.5. & on ðæm earfeðum, ðeah hit ær upahafen
wære, hit bið geeaðmedd.
 3.35.6. On ðære gesundfulnesse mon forgiett his selfes;
 3.35.8. On ðæm gesuincum he sceal hine selfne geðencean,
ðeah he nylle.
 3.35.8. On ðære orsorgnesse oft ðæt he to gode gedyde he
forliesð, on ðæm earfoðum oft ðæt he longe ær to yfle gedyde,
he gebett.
 3.35.9. Suiðe oft monn bið ðære earfoðnesse lareowdome
underðieded, ðeah he ær nolde his lareowes ðeawum & larum bion.
 3.35.11. Ac ðeah hine ðonne ða brocu getyn & gelæren,
sona, gif he on rice becymð, for ðære weorðunge ðæs folces, he
bið on ofermettu awended, & gewunað to ðæm gielpe.
 3.35.14. Sua sua Saul se cyning, æresð he fleah ðæt rice,
& tealde hine selfne his suiðe unwierðne.
 3.35.15. Ac sona sua he ðone anwald onfeng ðæs rices, he
astag on ofermetto, & hine bealg wið ðone ilcan Samuel ðe hine ær
on ðæm rice gebrohte, & hine to gehalgode, forðamðe he him sæde
beforan ðam folce his unðeawas, ða he him ær hiera ðonces gestieran
ne meahte;
 3.35.19. & ða he him from wolde, ða gefeng he hine, &
toslat his hrægl, & hine geunarode.
 3.35.20. Sua eac Dauit, ðe folneah on eallum ðingum Gode
licode, sona sua he ða byrðenne næfde sua monegra earfeða, he wæs
mid ofermettum gewundad, & ðæt suiðe wælhreowlice gecyðde on
Urias slæge his agenes holdes ðegnes, for ðære scamleaslecan
gewilnunge his wifes.
 3.35.24. Se ilca se monegum yfelum wið hine selfne forworhtum
ær gearode, he wearð eft sua ungemetlice grædig ðæs godan
deaþes, butan ælcre scylde & ælcre wiðerweardnesse wið hine.
 3.37.3. Se ilcan Dauid ðe forbær ðæt he ðone kyning ne
yfelode, ðe hine on sua heardum wræce gebrohte, & of his earde
adræfde, ða he his wel geweald ahte on ðæm scræfe, he genom his
loðan ænne læppan to tacne ðæt he his geweald ahte, & hine
ðeah for ðam ealdan treowum forlet.
 3.37.7. Se ilca Dauid miclum his agenes herges pleah, & monigne
forsende, ðær he ymb his getreowne ðegn unsynnigne sierede.
 3.37.9. Sio scyld hine suiðe feorr of ealra haligra rime atuge,
ðær him eft ða gesuinc & ða earfeðu ne gehulpen.
 4.37.11. Ond hu oft sio bisgung ðæs rices & ðæs
recedomes toslit ðæt mod ðæs recceres.
 4.37.13. Suiðe oft gedrefeð ða heortan sio manigfealde giemen
ðæs underfangenan lareowdomes, & ðonne ðæt mod bið on monig
todæled, hit bið on anes hwæm ðe unfæstre, & eac ðe
unyttre.
 4.37.15. Bi ðam cuæð Salomonn se snottra: Sunu min, ne
todæl ðu on to fela ðin mod, & ðin weorc endemes.
 4.37.17. Forðan oft ðonne mon forlæt ðone ege & ða
fæsðrædnesse ðe he mid ryhte on him innan habban scolde, hine
spænð his mod to suiðe manegum unnyttum weorce.
 4.37.19. He sorgað ymb ða, & bið ðara suiðe gemyndig,
& forgiett his selfes, ðonne he suiðor his mod gebint to ðam
unnyttran weorcum ðonne he ðyrfe.
 4.37.21. Him bið sua sua ðam menn ðe bið abisgod on
færelde mid oðrum cierrum, oððæt he nat hwider he ær wolde, ne
geðencan ne con hwæt him losað on ðære gælinge ðe he ða
hwile amierreð, & hu suiðe he on ðam gesyngað.
 4.39.2. Ne wende na Ezechias Israhela kyning ðæt he gesyngade,
ða he lædde ða ællðeodgan ærenddracan on his maðmhus, &
him geiewde his goldhord.
 4.39.4. Ac he onfunde ðeah Godes ierre on ðam hearme ðe his
bearne æfter his dagum becom.
 4.39.5. & ðeah he wende ðæt hit nan syn nære.
 4.39.6. Oft ðonne hwæm gebyreð ðæt he hwæt
mærlices & wundorlices gedeð, & his ðonne wundriað ða ðe
him underðiedde bioð, & hine heriegeað, ðonne ahefð he hine on
his mode, & his Deman ierre fullice to him gecigð, ðeah ðe he hit on
yfelum weorcum ne geopenige.
 4.39.10. Suaðeah mid ðy selflice se Dema bið genieded to
ðæm ierre, & se Dema se ðe ðæt inngeðonc eall wat, he eac
ðæm inngeðonce demð.
 4.39.11. We magon monnum bemiðan urne geðonc & urne willan,
ac we ne magon Gode.
 4.39.13. Hwæt se Babylonia cyning wæs suiðe upahafen on his
mode for his anwalde & for his gelimpe, ða he fægnode ðæs miclan
weorces & fægernesse ðærre ceastre, & hine oðhof innan his
geðohte eallum oðrum monnum, & suigende he cwæð on his mode: Hu ne
is ðis sio micle Babilon ðe ic self atimbrede to kynestole & to
ðrymme, me selfum to wlite & wuldre, mid mine agne mægene &
strengo?
 4.39.18. Ða suigendan stefne suiðe hraðe se diegla Dema
gehirde, & him suiðe undeogollice gondwyrde mid ðam witum ðe he hit
suiðe hrædlice wræc.
 4.39.20. Ða upahafenesse he arasode & hie getælde, ða he
hine ascead of ðam woroldrice, & hine gehwyrfde to ungesceadwisum neatum,
& sua awende mode he hine geðiedde to feldgogendum deorum;
 4.39.23. & sua ðy ðearlan dome he forleas his mennisce.
 4.39.24. Se ilca se ðe wende ðæt he wære ofer ealle
oðere menn, him gebyrede ðæt he nyste self hwæðer he monn wæs.
 4.41.2. Suaðeah, ðeah ic nu ðis recce, næ tæle ic na
micel weorc ne ryhtne anwald, ac ic tæle ðæt hine mon forðy upahebbe
on his mode;
 4.41.3. & ða untrymnesse hiera heortan ic wolde getrymman
& gestiran ðære wilnunge ðæm unmedemum, ðæt hiera nan ne
durre gripan sua orsorglice on ðæt rice & on ðone lareowdom,
ðylæs ða gongen on suafrecne stige, ða ðe ne magon uncwaciende
gestondan on emnum felda.
 5.41.9. Bi ðæm ðe magon on ealdordome nytte beon on bisnum
& on cræftum, & ðonne for hira agenre ieðnesse ðæt
fleoð.
 5.41.11. Ac monige siendun mid miclum giefum monegra cræfta
& mægene geweorðode, forðonðe hie hie scoldon monegum tæcan,
& for oðerra monna ðearfe onfoð ðylicca giefa.
 5.41.13. Ðæt is ðæt hie gehealdað hira lichoman
firenlusta clænne;
 5.41.14. Oðer is ðæt hi beoð on færhæfðnesse
strenge strange;
 5.41.15. Ðridde is ðæt hi beoð mid lara suetmettum
gefylde;
 5.41.15. Feorðe is ðæt hi beoð on ælengum ðingum
& ælcre longunge geðyldige, & on forebyrde eaðmode;
 5.41.17. Fifte is ðæt hie habbað ða arodnesse & ða
bieldo ðæt hie magon anweald habban;
 5.41.18. Siexte is ðæt hi beoð fremsume;
 5.41.19. Siofoðe is ðæt hi beoð reðe & stræce for
ryhtwisnesse.
 5.41.19. Ða ðe ðonne ðyllice beoð, & him mon suelcne
folgað beodeð, & hie him wiðsacað, oft him gebyreð ðæt hie
weorðað bereafod ðara giefa ðe him God for monigra monna ðingum geaf,
næs for hiera anra.
 5.41.22. Ðonne hie synderlice ðenceað hu hie selfe scylen
fullfremodeste weorðan, & ne giemað to hwon oðerra monna wise
weorðe, mid ðy hi bereafiað hie selfe ðara goda ðe hie wilniað
synderlice habban.
 5.43.1. Be suelcum monnum Crist on his godspelle cuæð: Ne
scyle nan mon blæcern ælan under mittan.
 5.43.3. & eft he cuæð to Petre ðæm apostole: Petrus
lufastu me?
 5.43.3. He cuæð: ðu wast ðæt ic ðe lufige.
 5.43.4. & ða cuæð Dryhten: Fed ðonne min sceap, gif
ðu me lufige.
 5.43.5. Gif ðonne seo feding ðara sceapa bið ðære lufan
tacen, hwi forcwið ðonne se ðe him God suelce cræftas giefð ðæt
he ne fede his heorde, buton he cueðan wielle ðæt he ne lufige ðone
Hlaford & ðone hean Hierde eallra gesceafta?
 5.43.8. Be ðam Paulus se apostol cuæð: Gif Crist for us
eallum dead wæs, ðonne weorðað ealle menn deade.
 5.43.10. Hwæt is ðonne betere ða hwile ðe we libben,
ðonne we ures flæsces lustum ne libben, ac ðæs bebodum ðe for us
dead wæs & eft aras?
 5.43.12. Be ðam cuæð Moyses: Gif hwa gefare & nan bearn
ne gestriene, gif he broðor læfe, fo se to his wife.
 5.43.13. Gif he ðonne bearn ðærbig gestriene, ðonne cenne
he ðæt ðam gefarenan breðer ðe hie ær ahte.
 5.43.15. Gif he ðonne ðæt wif wille forsacan, ðonne
hræce hio him on ðæt nebb foran, & his mægas hine anscogen
oðre fet, ðæt mon mæge siððan hatan his tun ðæs anscodan
tun.
 5.43.17. Ðis wæs ryht dom on ðære ealdan æ, & is
nu us to bispelle.
 5.43.18. Se ær gefarena broðor getacnað Crist.
 5.43.19. He hine ætiede æfter ðære æriste, &
cuæð: Farað & cyðað minum broðrum ðæt hie cumen to
Galileum;
 5.43.20. Ðær hie me geseoð.
 5.43.21. He gefor suelce he butan bearnum gefore, forðon he
næfde gefylled ðagiet ðone rim his gecorenra.
 5.43.22. Sua sua ðæs gefarenan broðor wif on ðære
ealdan æ wæs geboden ðæm lifiendan breðer to onfonne, sua is cynn
ðæt sio giemen ðære halgan ciricean, ðæt is Cristes folces
gesomnung, sie ðam beboden ðe hie wel ofer mæge, & hiere wel
rædan cunne.
 5.45.2. Gif hire ðonne se wiðsace, ðonne is cynn ðæt him
spiwe ðæt wif on ðæt nebb, ðæt is ðæt hine tæle ðæs
folces gesomnung, emne suelce hie him on ðæt nebb spæten, forðonðe
he nyle giefan ðæt him God geaf, & helpan ðæs folces mid ðam
ðe he his healp.
 5.45.5. Sua is cynn ðæt sio halige gesomnung tæle ælces
ðara god ðe hit him anum wile to gode habban, & nyle oðera mid
helpan.
 5.45.7. Se bið eac mid ryhte oðre fet anscod, & hine mon
scyle on bismer hatan se anscoda.
 5.45.8. Be ðæm cuæð Crist on his gospelle: Sceawiað
iowre fet, ðæt ge sien gearwe to ganganne on sibbe weg æfter minra boca
bebodum.
 5.45.10. Gief we ðonne habbað sua micle sorge & sua micle
gieman urra niehstena sua sua ure selfra, ðonne hæbbe we begen fet gescode
suiðe untællice;
 5.45.12. Gif we ðonne agiemeleasiað urra niehstena ðearfa,
& ðenceað ymbe ure synderlice, ðonne bið us suiðe fracoðlice
oðer fot unscod.
 5.45.14. Monige menn siendon, sua sua we ær cuædon, ðe
beoð geweorðode mid miclum & mid monegum Godes giefum, & ðonne
beoð onælede mid ðære gierninge ðara smeaunga Godes wisdomes anes,
& fleoð ðonne ða nyttwyrðan hiersumnesse ðære lare, &
nyllað ðæs ðencean hu hie mægen nyttweorðuste bion hiera
niehstum, ac lufiað diegla stowa, & fleoð monna onsiena.
 5.45.20. Gif him ðonne God ryhtlice & stræclice deman
wile, & he him for his mildheortnesse ne arað, ðonne beoð hie sua
monegum scyldum scyldige sua hie manegra unðeawa gestiran meahton mid hiora
larum & bisenum, gif hi ongemong monnum beon wolden.
 5.45.24. Hwæt ðenceað ða ðe on suelcum weorcum scinað,
& magon hiera niehstum sua nytte beon, hwy hie ðara geearnunga &
diegelnesse & anette bet truwigen ðonne ðære hu hie oðerra monna
mæst gehelpen?
 5.47.3. Hwæt se ancenneda Godes sunu of his fæder bosme
wæs ferende to urre andweardnesse ðæt he ure gehulpe.
 6.47.5. Bi ðæm ðe for eaðmodnesse fleoð ða byrðenne
ðæs lareowdomes, ðonne hie beoð ryhtlice eaðmode ðonne hie ne
winnað wið ðone godcundan dom.
 6.47.8. Ðonne siendon monige ðe fleoð for eaðmodnesse anre,
forðon hie noldon ðæt hie mon ahofe ofer ða ðe him beteran
ðynceað ðonne hie selfe.
 6.47.10. Nis ðæs ðonne nan tweo, gif suelc eaðmodnes bið
mid oðrum godum ðeawum begyrded, ðæt ðæt bið beforan Godes
eagum soð eaðmodness, ðonne he for nanre anwielnesse ne wiðcuið ðam
nyttan weorcum ðe him mon beodeð to underfonne.
 6.47.13. Ne bið ðæt na soð eaðmodnes, gif mon ongiett
ðæt ðæt Godes willa sie ðæt he ofer oðre beon scyle, ðæt
he ðonne wiðsace, ac beo underðieded Godes willan & his dome, &
forlæte ða uncyste ðære anwielnesse.
 6.47.16. Ðonne he oferstæled bið, & him gereaht bið
ðæt he oðrum mæg nytt bion on ðam ðe him mon ðonne bebeodeð,
mid his mode he hit sceal fleon & ðeah for hiersumnesse he hit sceal
underfon.
 7.47.20. Ðætte oft ðæs lareowdomes ðenung bið swiðe
untælwyrðlice gewilnad, & eac swiðe untælwierðlice monige
beoð to geniedde.
 7.47.23. Þeahhwæðre monige wilniað folgoðes &
ealdordomes suiðe untælwierðlice, & monige beoð togeniedde eac
suiðe untælwierðlice.
 7.49.1. Ðæt we magon sueotole ongietan, gif we geðenceað
ða twegen witgan ðe God wolde sendan to læranne.
 7.49.3. Oðer hiene his selfes willum gebead to ðære lare
& to ðæm færelte.
 7.49.4. Oðer for ðæm ege, ðe he ondred ðæt he hit sua
medomlice don ne meahte, him wiðsoc.
 7.49.5. Ðæt wæs Heremias.
 7.49.6. Ða he hine sendan wolde, ða bæd he eaðmodlice
ðæt he hiene ne sende & cuæð: Eala eala eala Dryhten, ic eom
cnioht;
 7.49.7. Hwæt conn ic sprecan?
 7.49.8. Ac Essaias, ða Dryhten acsode hwone he sendan meahte,
ða cuæð Essaias: Ic eom gearo;
 7.49.9. Send me.
 7.49.9. Loca nu hu ungelic spræc eode of ðissa tuega monna
muðe.
 7.49.10. Ac hio wæs of suiðe gelicum willan, forðon hio
aweoll of anum wille;
 7.49.11. Ðeah heo an tu tefleowe, ðeah wæs sio æspryng
sio soðe lufu.
 7.49.12. Ymb ða we habbað tua bebodu: an is ðæt we lufigen
God, oðer ðæt we lufien ure niehstan.
 7.49.13. For ðære lufan Essaias wilnode hu he nyttosð meahte
beon his nihstum on ðys eorðlican life, & forðon he wilnode ðære
ðegnunga ðæs lariowdomes.
 7.49.16. Hieremias ðonne wilnode singallice hine geðiedan to
ðære lufan his Scippendes, & forðam he forcwæð, & nolde
ðæt hine mon sende to læranne.
 7.49.18. Ðæt ilce ðæt he untælwyrðlice ondred to
underfonne, ðæt ilce se oðer swiðe hergeondlice gewilnode.
 7.49.19. Oðer ondred ðæt he forlure sprecende ða gestrion
ðe he on ðære swigean geðencan meahte;
 7.49.20. Oðer ondred ðæt he ongeate on his swygean ðæt
he sumne hearm geswigode ðær ðær he freme gecleopian meahte, gif he
ymb ðæt geornlice swunce.
 7.49.23. Ac we sculon swiðe smealice ðissa ægðer
underðencean, forðonðe se ðe ðær wiðcwæð, na fullice ne
wiðcwæð, & se se ðe wolde ðæt hine mon sende, he geseah ær
hine clænsian ðurh ða colu ðæs alteres, ðylæs ænig
unclænsod dorste on swa micelne haligdom fon ðære clænan ðegnenga
ðæs sacerdhades, oððe eft ænig durre on eaðmodnesse hiwe hit
ofermodlice forcweðan, swelce he licette eaðmetto, & doo ðeah for
gilpe, gif hine gecist sio uplice gifu.
 7.51.4. Ac forðæmðe hit swa earfoðe is ænegum menn to
witanne hwonne he geclænsod sie, he mæg ðy orsorglicor forbugan ða
ðegnunga;
 7.51.7. Ond næs swaðeah to anwillice ne forbuge he, swa we
ær cwædon, ðonne he ongiete ðone ufancundan willan ðæt he hit
don scyle.
 7.51.9. Ægðer ðissa gefylde Moyses ða he wiðsoc swa
miclum ealdordome.
 7.51.10. Ægðer ge he wolde ge he nolde, & ðeah for
eaðmodnesse geðafode.
 7.51.11. We witon ðæt he nære eaðmod, gif he underfenge
ðone ealdordom swelces unrimfolces buton ege;
 7.51.12. & eft he wære ofermod, gif he wiðcwæde
ðæt he nære underðidd his Scippende.
 7.51.13. Ac ægðer ðissa he dyde for eaðmodnesse & for
underðidednesse.
 7.51.14. He sceawode hine selfne, & pinsode, ða ða him
ðuhte ðæt he hit doon ne meahte, & swaðeah geðafode,
forðamðe he getruwode ðæs mægene ðe hit him bebead.
 7.51.17. Hwæt se haliga wer ongeat þæt he hæfde Godes
fultom, & swaðeah ondred ðæt he underfenge ðone lattiowdom
ðæs folces, & nu him ne ondrædað ða dolan for hiera agnum
scyldum ðæt hie sien ofer oðre, & ne magon him gegaderian on
ðyllicum biwene hu micel synn & hu micel frecennes hit bið.
 7.51.21. God selfa tyhte Moyses on ðone folgoð, swaðeah he
him ondred;
 7.51.22. Ond nu fandiað swelce wræccan & teoð to, woldon
underfon ðone weorðscipe & eac ða byrðenne;
 7.51.23. & ða ðe beoð mid hira agnum byrðennum
ofðrycte ðæt hie ne magon gestondan, hie willað lustlice underfon
oðerra monna, ond unniedige hie underlutað mid hira sculdrum oðerra
byrðenna toeacan hiera agnum;
 7.53.1. He ne mæg his agne aberan, & wolde ðeah maran
habban.
 8.53.3. Be ðæm ðe wilnað biscephad to underfonne, hu hie
gegripað ðone cwide ðæs apostoles Paules hiora gitsunge to fultome.
 8.53.6. Ac ða ðe willað gripan on swelcne folgað for hiera
gitsunge hie doð him to leafe ðone cwide ðe sanctus Paulus cwæð: Se
ðe biscephade gewilnað, god weorc he gewilnað.
 8.53.8. Gif he hit ða herede & on tyhte, eft he stierde
ðære gewilnunge ða he cwæð: Biscepe gedafnað ðæt he sie
tælleas.
 8.53.10. Ðærbufan is geteald hwelc he beon sceal, gif he
untælwierðe bið.
 8.53.11. Mid oðrum worde he hierte, mid oðrum he bregde, swelce
he openlice cwæde: Ic herige ðæt ge secað, ac leorniað ðæt ge
witen hwæt hit sie, ac gif ge agiemeleasiað ðæt ge ameten eow selfe
hwelce ge sien, sua eow on hierran folgoðe ahebbað, swa ge sweotolran &
widmærran gedoð eowre tælweorðlicnesse.
 8.53.15. Sua se micla cræftiga hiertende toscyfð, &
egesiende stierð ofermetta mid ðære tælinge his hieremonnum, ðæt
he hie gebringe on life.
 8.53.17. Eac is to geðencanne ðæt on ða tiid ðe se
biscephad swa gehiered wæs, sua hwelc swa hine underfeng, he underfeng
martyrdom.
 8.53.19. On ða tiid wæs to herigeanne ðæt mon wilnode
biscephades, ða ðe nan twio næs ðæt he ðurh ðone sceolde cuman
to hefegum martyrdome.
 8.53.21. Ðæt is to tacne ðæt mon endebyrðlice ðone
biscepdom healde, ðæt he hine on godum weorcum geendige.
 8.53.23. Forðon hit is gecweden: Se ðe biscephad gewilnað,
god weorc he gewilnað.
 8.55.1. Se ðonne for ðære gewilnunge swelcra weorca
biscopdom ne secð, he bið ðonne him self gewita ðæt he wilnað him
selfum gielpes;
 8.55.3. Ne deð he ðonne ðæt an yfel ðæt he ne lufað
ða halgan ðegnunga, ac eallinga he hie forsiehð;
 8.55.4. Ond ðonne he fundað to ðæm weorðscipe ðæs
folgoðes, his mod bið afedd mid ðære smeaunga ðære wilnunga
oðerra monna hiernesse & his selfes upahæfenesse, & fægenað
ðæs hu hie ne mon scyle herigean.
 8.55.7. Ahefð ðonne his heortan forðy, & for ðære
genyhte ðæs flowendan welan he blissað.
 8.55.8. He licet eaðmodnesse, & secð mid ðam ðisses
middangeardes gestreon.
 8.55.9. On ðæm hiewe ðe he sceolde his gielpes stieran on
ðæm he his strienð.
 8.55.11. Mid ðy ðe he sceolde his gestreon toweorpan, mid ðy
he hie gadrað.
 8.55.12. Ðonne ðæt mod ðenceð gegripan him to
upahefenesse ða eaðmodnesse, ðæt ðæt he utan eowað innan he hit
anwent.
 9.55.14. Hu ðæt mod ðætte wilnað for oðre beon lihð
him selfum, ðonne hit ðencð fela godra weorca to wyrcanne, & ðæt
licett oðrum monnum, gif he worldare hæbbe, & wile hit ðonne
oferhebban, siððan he hie hæfð.
 9.55.18. Ac ðonne he wilnað to underfonne ða Are & ðone
ealdordom, he ðencð on ðam oferbrædelse his modes ðæt he sciele
monig god weorc ðæron wyrcan, & he ðencð mid innewearde mode
ðæt he gierneð for gilpe & for upahafenesse ðæs folgoðes,
smeageað ðeah & ðeahtigað on hiera modes rinde monig god weorc to
wyrcanne, ac on ðam piðan bið oðer gehyded.
 9.55.23. Ac on uteweardum his mode he liehð him selfum ymbe hine
selfne bie ðæm godum weorcum;
 9.55.24. Licet ðæt he lufige ðæt he ne lufað: ðisses
middangeardes gilp he lufað, & he licett swelce he ðone onscunige,
& hine him ondræde.
 9.57.2. Ðonne he wilnað on his mode ðæt he sciele ricsian
he bið swiðe forht & swiðe behealden;
 9.57.4. Ðonne he hæfð ðæt he habban wolde, he bið
swiðe ðriste.
 9.57.5. Ðonne he to fundað, he ondræt ðæt he ne mote to
cuman, ond sona swa he to ðære are cymð, swa ðyncð him ðæt se
hie him niedscylde sceolde se se hie him sealde, & brycð ðære
godcundan are woruldcundlice , & forgitt swiðe hræðe ðæt he
ær æfæstlices geðohte.
 9.57.8. Hu mæg hit butan ðam beom ðætte ðæt mod ðe
ær wæs keled of his gewunan for ðære wilnunge ðære worldare,
ðæt hit ne sie eft to gecirred ðonne hit hæfð ðætte hit ær
wilnode?
 9.57.11. Ac sona beoð ðæs modes eagan eft gewende to
ðæm weorcum ðe hit ær worhte.
 9.57.12. Ac ðence ælc mon ær hu nytwyrðe he sie & hu
gehiersum ðæm ðe he ðonne mid ryhte hieran scyle on ðam ðe he
ðonne deð.
 9.57.14. Ðonne mæg he witan be ðy, gif he hierran folgað
habban sceal, hwæðer he ðonne don mæg ðæt ðæt he ær
ðencð ðæt he don wolde, forðon seldun mon geleornað on miclum rice
eaðmodnesse, gif he ær on læssan folgoðe ofermod wæs &
recceleas.
 9.57.18. Hu mæg he ðonne ðæt lof & ðone gilp fleon
ðonne he onahæfen bið, se his ær wilnode ða he butan wæs?
 9.57.19. Hu mæg he ðonne beon butan gitsunge, ðonne he sceal
ymb monigra monna are ðencan, gif he nolde ða ða he moste ymb his anes?
 9.57.21. Healde hine ðæt hine his agen geðanc ne biswice,
ðæt he ne truwige ðæt he on ðæm folgoðe wille wel don, gif he
nolde on ðæm læssan;
 9.57.23. Forðæmðe oftor on ðæm hieran folgoðe mon
forlæt goodne gewunan, ðonne he hine ðæron geleornige, gif he hine
ær næfde on læssan folgoðe & on maran æmettan.
 9.59.1. Swiðe eaðe mæg on smyltre sæ ungelæred
scipstiera genoh ryhte stieran, ac se gelæreda him ne getruwað on
ðære hreon sæ & on ðæm miclan stormum.
 9.59.3. Hwæt is ðonne ðæt rice & se ealdordoom butan
ðæs modes storm, se simle bið cnyssende ðæt scip ðære heortan
mid ðara geðohta ystum, & bið drifen hider & ðider on swiðe
nearwe bygeas worda & weorca, swelce hit sie ongemong miclum & monigum
stancludum tobrocen?
 9.59.7. Hwæt is nu ma ymbe ðis to sprecenne, buton se se ðe
swelc ongieten sie ðæt he ða cræftas hæbbe ðe we ær bufan
cwædon, ðæt he ðonne to foo, gif he niede sciele, & se se ðe
swelc ne sie, ðær no æt ne cume, ðeah hiene mon niede?
 9.59.11. Se ðonne se ðe ðeonde bið on swelcum cræftum
& geearnungum, swelce we ær spræcon, & ðonne to swiðe
wiðsceorað ðæm ealdordome, healde hine ðæt he ne cnytte ðæt
underfongne feoh on ðæm swatline ðe Xrist ymbe spræc on his
godspelle;
 9.59.14. Ðæt is ðæt he ða Godes gifa ðe he onfeng ge
on cræftum ge on æhtum ðæt he ða ne becnytte on ðæm sceate
his slæwðe, & he for his swongornesse hie ne gehyde, ðylæs hit
him sie eft witnod.
 9.59.17. Ða ðonne ðe idle beoð swelcra giefa, & ðeah
wilniað ðæs ealdordomes, healden hie ðæt hie mid hiera unryhtum
bisenum ða ne screncen ða ðe gað on ryhtne weg toweard ðæs
hefonrices, swa dydon Fariseos: naðer ne hie selfe on ryhtne weg gan noldon,
ne oðrum geðafigean.
 9.59.21. Ymb ðyllic is to geðencenne & to smeaganne,
forðan se ðe biscephad underfehð, he underfehð ðæs folces
mettrymnesse, & he sceal faran gind lond swa swa læce æfter untrumra
monna husum.
 9.59.24. Gif he ðonne giet geswicen næfð his agenra
unðeawa, hu mæg he ðonne oðerra monna mod lacnian, ðonne he bireð
on his agnum moniga opena wunda?
 9.61.2. Se læce bið micles to beald & to scomleas ðe
gæð æfter oðra monna husum læcnigende, & hæfð on his
agnum nebbe opene wunde unlacnode.
 10.61.5. Hwelc se bion sceal ðe to reccenddome cuman sceal.
 10.61.6. Ac ðone monn scyle eall mægene to bisscephade teon,
ðe on monigum ðrowungum his lichoman cwilmð, & gæstlice liofað,
& ðisses middangeardes orsorgnesse ne gimð, ne him nane
wiðerweardnesse ne andræt ðisse worolde, ac Godes anne willan lufað.
 10.61.9. Suelcum ingeðonce gerist ðæt he for licuman
tiedernesse ne for woroldbismere anum wið ða scire ne winne, ne he ne sie
gietsiende oðerra monna æhta, ac sie his agenra rummod, & his breosð
sien simle onhielde for arfæstnesse to forgiefnesse, næfre ðeah
suiðor ðonne hit gedafenlic sie for ryhtwisnesse.
 10.61.14. Ne sceal he naht unaliefedes don, ac ðæt ðætte
oðre menn unaliefedes doth he sceal wepan sua sua his agne scylde, & hira
untrymnesse he sceal ðrowian on his heortan, & ðæs godes his
nihstena he sceal fægnian sua sua his agnes.
 10.61.17. His weorc sceolon beon ðæs weorðe ðæt him
oðre menn onhyrien.
 10.61.18. He sceal tilian sua to libbanne sua he mæge ða
adrugodan heortan geðwænnan mid ðæm flowendan yðon his lare.
 10.61.20. He sceal geleornian ðæt he gewunige to singallecum
gebedum, oð he ongite ðæt he mæge abiddan æt Gode ðæt he
ongiene, suelce him mon to cueðe: Nu ðu me cleopodesð: nu ic eom her.
 10.63.1. Hwæt wenstu nu, gif hwelc forworht monn cymð, &
bitt urne hwelcne ðæt we hine læden to sumum ricum menn, & him
geðingien ðonne he wið hine iersað?
 10.63.3. Gif he me ðonne cuð ne bið, ne nan monn his hiredes,
ic wille him suiðe ræðe andwyrdan & cueðan: Ne mæg ic ðæt
ærendigean: ic ne eom him sua hiwcuð.
 10.63.5. Gif we ðonne scomiað ðæt we to uncuðum monnum
suelc sprecen, hu durre we ðonne to Gode suelc sprecan?
 10.63.7. Oððe hu dear se gripan on ða scire ðæt he
ærendige oðrum monnum to Gode se se ðe hine selfne hiwcuðne ne ongiet
Gode ðurh his lifes geearnunga?
 10.63.9. Oððe hu dearr he ðingian oðrum monnum, & nat
hwæðer him selfum geðingod bið?
 10.63.10. He mæg ondrædan ðæt he for his ægnum
scyldum mare ierre gewyrce.
 10.63.11. Ealle we witon bi monnum, se se ðe bitt ðone monn
ðæt him ðingie wið oðerne ðe he bið eac ierre, ðæt
irsigende mod he gegremeð, & wierse ierre he astyreð Geðencen
ðæt ða ðe ðonne giet ðisse worolde wilniað, & healden hie
ðæt hie mid hira ðingengum hefigre ierre ne astyrien ðæs
ðearlwisan deman.
 10.63.16. Healden hie hie ðonne hie gitsiað sua micles
ealdordomes domes ðæt hie ne weorðen ealdormenn to forlore hira
hieramonnum.
 10.63.18. Ac pinsige ælc mon hiene selfne georne, ðylæs he
durre underfon ðone lareowdom ðæs folces ða hwile ðe him ænig
unðeaw on ricsige.
 10.63.19. Ne wilnige se na beon ðingere for oðerra scylde se
ðe bið mid his agenum gescinded.
 11.63.22. Hwelc se beon sceal se ðe ðærto cuman ne sceal.
 11.63.23. Bi ðon cuæð sio uplice stemn to Moyse ðæt he
sceolde beodan Arone ðæt nan monn hiera cynnes ne hiera hieredes ne
offrode his Gode nanne hlaf, ne to his ðegnunga ne come, gif he ænig wom
hæfde: gif he blind wære oððe healt, oððe to micle nosu hæfde,
oððe to lytle, oððe eft wo nosu oððe tobrocene honda oððe fet,
oððe hoferede wære, oððe torenige, oððe fleah hæfde on eagan
oððe singale sceabbas oððe teter oððe healan.
 11.65.6. Se bið eallenga blind se ðe noht ne ongiet be ðam
leohte ðære uplecan sceawunge, ond se se ðe bið ofseten mid ðæm
ðistrum ðisses andweardan lifes, ðonne he næfre ne gesiehð mid his
modes eagum ðæt towearde leoht, ðy ðe he hit lufige, & he nat
hwider he recð mid ðæm stæpum his weorca.
 11.65.10. Be ðæm witgode Anna, ða hio cuæð: Dryhten
gehilt his haligra fet, ond ða unryhtwisan sicettað on ðam ðiestrum.
 11.65.12. Se bið eallenga healt se ðe wat hwider he gaan sceal,
& ne mæg for his modes untrymnesse, ðeah he geseo lifes weg, he ne
mæg medomlice ongan, ðonne he hæfð to godum weorce gewunad, &
læt ðonne ðæt aslacian, & hit nyle uparæran to ðam staðole
fulfremedes weorces;
 11.65.16. Ðonne ne magon ðider fullice becuman ða stæpas
ðæs weorces ðieder ðe he wilnað.
 11.65.17. Be ðæm cuæð Paulus: Astreccað eowre agalodan
honda & eowru cneowu, & stæppað ryhte, ne healtigeað leng, ac
beoð hale.
 11.65.19. Ðonne is sio lytle nosu ðæt mon ne sie gescadwis;
 11.65.20. Forðæm mid ðære nose we tosceadað ða
stencas, forðam is sio nosu gereaht to gesceadwisnesse.
 11.65.21. Ðurh ða gesceadwisnesse we tocnawað good &
yfel, & geceosað ðæt god, & aweorpað ðæt yfel.
 11.65.23. Be ðæm is gecueden on ðære bryde lofe: ðin
nosu is suelc suel se torr on Liuano ðæm munte.
 11.65.24. Forðæm sio halige gesomnung ðurh gesceadwisnesse
gesiehð & ongietað of huan ælc costung cymeð, ond ðæt
towearde gefeoht ðara uncysta, hwonon hie ðæs wenan sculon.
 11.67.2. Ac monige menn beoð ðe noldon ðone hlisan habban
ðæt hie unwiese sien;
 11.67.3. Angiennað ðonne oftrædlice mare seNcgean &
smeagean suiðor ðonne him ðearf sie to begonganne, & rædað sume
leasunge on ðære smeaunge.
 11.67.5. Ðæt is sio micle nosu & sio woo se ðe wile
ungemetlice gesceadwis beon, & secð ðæt smealicor ðonne he
ðyrfe, se hæfð to micle nosu & to woo, forðon sio gesceadwisnes
hie selfe gescind mid ðære ungemetgodan smeaunge.
 11.67.8. Ðæt is ðonne se foreda foot & sio forude hond
ðæt mon wite Godes biboda weg, & ðær nylle on gan, ac sie
bedæled & aidlad ælces godes weorces, nals na sua sua healt monn
oððe untrum, hwilum hie gað, hwilum hie restað, ac se foreda fot a
bið ælces feðes bedæled.
 11.67.12. Se ðonne bið hoferede se ðe sio byrðen
ofðrycð ðisse eorðlican gewilnunge, & næfre ne besyhð to
ðære uplican are;
 11.67.14. Ac ealne weg fundað to ðeosum eorðlecum, ond
ðonne hie gehierað awuht be ðæm gode ðæs hefonlican rices,
ðonne ahefegiað hira heortan ða byrðenna ðæs forhwirfdan gewunan
ðætte hie ne magon hiera geðohtes staðol uparæran.
 11.67.17. Be ðæm se salmsceop cwæð: Ic eom gebiged, &
æghwonon ic eom gehiened.
 11.67.19. Ond eft be ðæm ilcan scyldum sio Soðfæstnes
ðurh hie selfe cwæð: Hiera sæd gefeollon on ða ðornas.
 11.67.20. Ðæt sindon ða ðe gehierað Godes word, &
mid ðære geornfulnesse & mid ðære wilnunge ðisse worlde &
hiere welena bið asmorod ðæt sæd Godes worda, ðeah hie
upaspryttæn, ðæt hie ne moten fulgrowan ne wæstmbære weorðan.
 11.67.24. Se ðonne bið siwenige se ðe his andgit bið to
ðon beorhte scinende ðæt he mæge ongietan soðfæstnesse, gif hit
ðonne aðistriað ða flæsclican weorc.
 11.69.1. Hwæt on ðæs siwenigean eagum beoð ða æpplas
hale, ac ða bræwas greatigað, forðam hie beoð oft drygde for
ðæm tearum ðe ðær gelome offlowað, oððæt sio scearpnes
bið gewird ðæs æpples.
 11.69.4. Swa sindon wel monege ðara ðe gewundiað hiera mod
mid ðæm weorcum ðisses flæsclican lifes, ða ðe meahton smealice
& scearplice mid hiera andgite ryht geseon, ac mid ðæm gewunan ðara
wona weorca ðæt mod bið adimmod.
 11.69.7. Se bið eallinga siwenige ðonne his mod & his
andgit ðæt gecynd ascirpð, & he hit ðonne self gescient mid his
ungewunan & wom wilnungum.
 11.69.9. Be ðæm wæs wel gecweden ðurh ðone ængel:
Smiriað eowre eagan mid sealfe ðæt ge mægen geseon.
 11.69.11. Ðonne we smierewað ure heortan eage mid sealfe
ðæt we mægen ðy bet geseon, ðonne we mid ðæm læcedome godra
weorca gefultumað urum ondgite ðæt hit bið ascirped to ongietenne ða
bierhtu ðæs soðan leohtes.
 11.69.14. Se ðonne hæfð eallinga fleah on his modes eagum,
ðe on nane wisan ne mæg ryhtwisnesse geseon, ac bið ablend mid unwisdome
ðæt he ne ongit ða uplican ryhtwisnesse.
 11.69.17. Ðurh ðone æpl ðæs eagan mon mæg geseon,
gif him ðæt fleah on ne gæð, gif hine ðonne ðæt fleah mid
ealle ofergæð, ðonne ne mæg he noht geseon.
 11.69.19. Sua eac bi ðæs modes eagum is gecueden, gif ðæt
ondgit ðæs menniscan geðohtes ongiett ðæt hit self dysig sie &
synfull, ðonne gegripð hit ðurh ðone wenan ðæt andgit ðære
incundan byrhto;
 11.69.22. Gif he ðonne self wenð ðæt he sie wis &
gescadwislice ryhtwis, mid ðy he hiene bedælð ðære oncnawnesse
ðæs uplecan leohtes, & micle ðy læs he ongiet ða bierhto
ðæs soðan leohtes ðonne he hiene upahefeð on his mode on suelc gielp
& on suelc selflice;
 11.71.1. Sua sua be sumum monnum cueden is: Hie sædon ðæt
hie wæren wiese, & ða wurdon hie dysige forðam.
 11.71.3. Soðlice se ðe hæfð singalne sceabb se ðe
næbre ne ablinð ungestæððignesse.
 11.71.4. Ðonne bi ðam sceabbe suiðe ryhte sio hreofl
getacnað ðæt wohhæmed.
 11.71.5. Ðonne bið se lichoma hreof, ðonne se bryne ðe on
ðæm innoðe bið utaslihð to ðære hyde.
 11.71.6. Sua bið sio costung æresð on ðæm mode, &
ðonne fereð utweardes to ðære hyde, oððæt hio utasciet on
weorc.
 11.71.8. Butan tweon gif ðæt mod ær ðæm willan ne
wiðbritt, se wielm ðæs innoðes utabiersð & wierð to sceabbe,
& moniga wunda utane wyrcð mid ðæm won weorcum.
 11.71.10. Forðon wilnode sanctus Paulus ðæt he ðære
hyde giocðan ofadrygde mid ðæm worde, ða he cuðæ: Ne gegripe eow
næfre nan costnung buton menniscu.
 11.71.12. Suelce he openlice cuæde: Mennisclic is ðæt mon
on his mode costunga ðrowige on ðæm luste yfles weorces, ac ðæt is
deofullic ðæt he ðone willan ðurhteo.
 11.71.15. Se ðonne hæfð teter on his lichoman se hæfð
on his mode gitsunga, gif hiere ne bið sona gestiered, hio wile weahsan mid
ungemete.
 11.71.17. Butan tueon se teter butan sare he ofergæð ðone
lichoman, & sua ðeah ðæt lim geunwlitegað;
 11.71.18. Se giecða bið suiðe unsar, & se cleweða bið
suiðe row, & ðeahhwæðere gif him mon to longe fylgð, he wundað
& sio wund sarað.
 11.71.20. Sua eac sio gitsung ðæt mod ðæt hio gebindeð
mid ðære lustfulnesse hio hit gewundað, ðonne hio wyrpð on ðæt
geðoht hwæthugu to bigietenne.
 11.71.22. Hio gehæt him æghwæs genog, ðeah ðæt
ðonne ðæm mode licige & lustfullige, ðeah hit gewundað
midðæmðe hit wyrcð feondscipe.
 11.71.24. Ðurh ða wunde he forliest ðone wlite his lioma,
ðonne he ðurh ðæt woo weorc forliest ðone wlite oðerra godra
weorca, gelicost ðæm ðe he gewemme ealne ðone lichoman, ðonne he
ðurh ealle uncysta ða mod gescrencð;
 11.73.2. Ðæt trymede sanctus Paulus ða he cuæð ðæt
ælces yfeles wyrttruma wære ðæt mon wilnode hwelcre gitsunge.
 11.73.3. Se ðonne se bið healede he ne mæg mid weorce begean
ða scondlicnesse, & suaðeah bið ahefegod mid ðæm singalum
geðohte butan ælcum gemete, & suaðeah næfre ne mæg ðurhteon
ðæT UNRYHTLICE WEORC, ond hwæðere ðæt mod hæfð fulfremedne
willan to ðære wrænnesse butan ælcre steore & wearne gif he hit
ðurhteon meahte.
 11.73.8. Ðonan cymeð sio mettrymnes ðæm healedum, ðe se
wæta ðara innoða astigð to ðæm lime, ðonne asuilð hit &
ahefegað & unwlitegað.
 11.73.10. Se bið eac eallenga healede se se ðe eall his mod
bið aflogen to gæglbærnesse & to dole, ðonne he bierð on his
heortan ða byrðenne ðæs bismeres, & suaðeah mid won weorcum hit
to ðweorlice ne fremeð, ðeah he hit on his mode forlætan ne mæge,
ne fullice gewunian to godum weorcum, forðon sio byrðen ðære sconde
hine diogollice hefegað.
 11.73.15. Sua hwelc ðonne sua ðissa uncysta hwelcre
underðieded bið, him bið forboden ðæt he offrige Gode hlaf,
forðæm hit is wen ðæt se ne mæge oðerra monna scylda ofaðuean,
se se ðe hine ðonne giet his agena onherigeað.
 11.73.19. Ær ðioson we sægdon feam wordum hwelc se bion
scolde ðe medome hierde & lareow bion sceolde, ond eac hwelc se bið
ðe him ondrædan sceal ðæt he unmedome sie.
 11.73.21. Ær ðiosum we rehton hwelc se beon sceolde ðe to
ðæm biscepdome cuman sceolde;
 11.73.22. Nu we willað reccan, gif he ær suelc to cyme, hu he
ðæron libban scyle.
 12.75.1. Hu se se ðe gedafenlice & endebyrdlice to cymð, hu
he ðæron drohtian scyle.
 12.75.3. Þæs biscepes weorc sceolon bion ofer oðra monna
weorc sua micle beteran sua hit micel bið betwux ðæs hirdes life &
ðære heorde.
 12.75.4. Him gedafenað ðæt he geðence & geornlice
smeage hu micel niedðearf him is ðæt he sie gebunden to ðære
ryhtwiesnesse mid ðy rape ðæt he ongite for hwæs geðyncðum
ðæt folc sie genemned heord.
 12.75.7. Hwæt ðæm hierde ðonne wel gerisð ðæt he
sie healic on his weorcum, & his word sien nyttwyrðu, & on his
suigean he sie gescadwis;
 12.75.10. Him sculan eglan oðerra monna brocu suelce he
efnsuiðe him ðrowige;
 12.75.11. He sceal sorgian ymbe ealle & foreðencean;
 12.75.11. He sceal bion for eaðmodnesse hira gefera ælces
ðara ðe wel doo;
 12.75.12. He sceal bion stræc wið ða ðe ðær
agyltað, ond for ryhtwisnesse he sceal habban andan to hira yfele;
 12.75.14. Ond ðeah for ðara bisgunge ne sie his giemen na ðy
læsse ymb ða gehirsuman;
 12.75.15. Ne eac for hira lufan geornfulnesse ne forlæte he ða
ungehirsuman.
 12.75.16. Ac ðis ðæt we nu feam wordum arimdon we willað
hwene rumedlicor heræfter areccean.
 13.75.18. Hu se lareow sceal bion clæne on his mode.
 13.75.19. Se reccere sceal bion simle clæne on his geðohte,
ðætte nan unclænnes hine ne besmite ðonne he ða ðegnunga
underfehð, forðæm ðæt he mæge adrygean of oðra monna heortan
ðæt ðæron fules sie.
 13.75.22. Hit is ðearf ðæt sio hond sie ær geclænsad
ðe wille ðæt fenn of oðerre aðierran;
 13.75.23. Gif sio ðonne bið eac fennegu, ðonne is wen
ðæt hio ða oðre wiers besmite gif hio hire anhrinð.
 13.77.1. Forðæm wæs ðurh ðone witgan gecueden: Dooð
eow clæne, ge ðe berað Godes fatu.
 13.77.3. Ða ðonne berað Godes fatu, ða ðe oðerra monna
saula underfooð to lædanne on ða treowa hira agenra gearnunga to
ðæm innemestan halignessum.
 13.77.5. Geðencen hie ðonne betwuh him selfum hu suiðe hie
sculon beon geclænsode ða ðe berað on hira greadum ða a libbendan
fatu to ðæm ecean temple on hira agenne borg.
 13.77.7. Forðy wæs ðurh ða halgan stemne beboden
ðætte on Arones breostum sceolde beon awriten sio racu ðæs domes on
ðæm hrægle ðe mon hæt rationale, & mid noslum gebunden,
forðæm ðætte sio oferflownes ðara geðohta ne meahte ofsittan
ðæs sacerdes heortan, ac hio sciolde beon gebunden mid ðære ilcan
race, ðætte he ne ðohte nawuht ungesceadwislices ne ungenetlices.
 13.77.13. Forðæm he bið gesett to bisene oðrum monnum,
simle he sceal ætiewan on his lifes gestæððignesse hu micle
gesceadwisnesse he bere on his breostum.
 13.77.15. On ðæm selfan hrægle, ðe he on his breostum
wæg, wæs eac awriten ða naman ðara twelf heahfædera.
 13.77.16. Ðonne birð se sacerd suiðe untællice awriten
ðara fædra naman on his breostum, ðonne he singallice geðencð hiera
lifes bisene.
 13.77.18. Ðonne stæpð se sacerd suiðe tælleaslice on
ðone weg, ðonne he ða bisene ðara forðgefarenra federa geornlice
& unablinnendlice sceawað, & on ðæt suæð ðara haligra
singallice winnað to spyriganne, & unaliefde geðohtas ofðrycð,
ðylæs he ofer ðone ðerscold his endebyrdnesse stæppe.
 13.77.22. Suiðe ryhte ðæt hrægl is gehaten, ðæt se
sacerd beran sceolde ðæs domes racu, forðam se sacerd scolde & git
sceal simle smealice geðencean ðæt he cunne god & yfel tosceadan,
ond siððan geornlice geðence hu he gehwelcne læran scyle & hwonne,
& hwæt him gecopust sie, & nowuht him selfum synderlice wilnige, ac
his niehstena god he sceal tellan him selfum.
 13.79.1. Be ðam is awriten ðæt mon sceolde writan on
ðæm hrægle ðe Aron bær on his breostum, ðonne he inneode beforan
Gode, ða lare & ða domas & ða soðfæsðnesse.
 13.79.4. Ða domas he bær on his breostum beforan Gode Israhela
bearna simle.
 13.79.5. Sua sceal se sacerd giet simle beran ða domas awritene
on his breostum Israhela bearna, ðæt is ðæt hie ðara ðing ðe
him underðiodde bioð for ðæm ege anum ðæs innecundan deman
inweardlice undersece, ðætte sio mennisce oliccung for nanum freondscipe
ðærto ne gemencge, forðon he bið to Cristes bisene & to his
anlicnesse ðær aset.
 13.79.10. & ðeah for ðære geornfulnesse ðære
ryhtinge ne sie he to hræd ne to stið to ðære wrace, ac ðonne he
bið ongieten æfstig wið oðra monna yfelu, anscunige he eac his agenu,
ðylæs ða smyltnesse ðæs domes gewemme oððe se dierna æfst
oððe to hræd ierre.
 13.79.14. Ac gif he geðencð ðone ege ðæs deman ðe ofer
eall sitt, ðonne ne stierð he no his hieremonnum butan miclum ege.
 13.79.16. Ac se ege ðonne he geeaðmed ðæt mod he hit
geclænsað, ðylæs sio gedyrstignes his modes hine to uppahebbe,
oððe ðæs flæsces lusðfulnes hiene besmite, oððe ðurh ða
wilnunga ðissa eorðcundlicra ðinga ðæt mod aðistrige se
forhwierfeda gewuna gemalicnesse, sio oft ðæt mod ðæs recceres
astyreð.
 13.79.20. Ac hit is micel ðearf ðæt mon hire suiðe
hrædlice wiðbregde, ðylæs sio scyld ðe hiene ðurh scienesse
costað for his luste & for his wacmodnesse hine ofersuiðe;
 13.79.23. Forðon gif hio ne bið hrædlice aweg adrifen, he
bið ofslægen mid ðæm sueorde ðære geðafunge.
 14.81.1. Hu se lareow sceal beon on his weorcum fyrmest.
 14.81.2. Se lareow sceal bion on his weorcum healic, ðæt he on
his life gecyðe lifes weg his hieremonnum, ðætte sio hiord se ðe
folgað ðæm wordum & ðæm ðeawum ðæs hierdes, ðætte
sio heord mæge bet gan æfter his ðeawum ðonne æfter his wordum.
 14.81.5. He bið genied mid ðæm folgoðe ðæt he sceal
healice sprecan;
 14.81.6. Geðence he ðonne ðæt him is efnmicel nied,
siððan he hit gesprecen hæfð, ðæt he eac sua doo sua sua he
lærð, forðon sio stefn ðæs lariowes micle ðe ieðelicor
ðurhfærð ða heortan ðæs gehirendes, gif he mid his ðeawum hi
ðæron gefæsðnað;
 14.81.10. Ðæt is ðæt he sprecende bebiet ðæt he
ðæt wyrcende oðiewe, ðæt hit ðurh ðone fultum sie forðgenge.
 14.81.11. Bi ðæm wæs gecueden ðurh ðone witgan: ðu
ðe wilt godspellian Sion, astig ofer heane munt.
 14.81.13. Ðæt is ðætte se sceal, se ðe wile brucan
ðara godcundra ðinga & ðara hefonlicra lara, forlætan ðas
niðerlican & ðas eorðlecan weorc, forðam he bið gesewen standende
on ðam hrofe godcundra ðinga.
 14.81.16. Sua micle he mæg ieð his hieremenn geteon to
beteran, & he bið sua micle sel gehiered sua he ufor gestent on his lifes
geearnungum.
 14.81.18. Forðam bebiet sio halige æ ðæt se sacerd scyle
onfon ðone suiðran bogh æt ðære offrunge, & se sceolde bion
asyndred from ðæm odrum flæsce.
 14.81.20. Ðæt ðonne tacnað ðæt ðæs sacerdes
weorc sculon beon asyndred from oðerra monna weorcum.
 14.81.22. Nalles na ðæt an ðæt he god doo gemang oðrum
monnum, ac eac synderlice sua suæ he on ðyncðum bið furður ðonne
oðre, ðæt he eac sie on his weorcum & ðeawum sua micle furður.
 14.81.24. Eac him mon scolde sellan ða breosð ðæs neates
toeacan ðæm boge, ðæt is ðæt he geleornige ðæt he selle
Gode his agne breosð, ðæt is his inngeðonc;
 14.83.1. Nalles na ðæt an ðæt he on his breostum ðence
ðætte ryht sie, ac eac ða spone ðe his ðeawa giemað to ðæm
illcan mid his godum biesenum.
 14.83.3. Ne wilnige he nanes eorðlices ofer ðæt, ne he him
ne ondræde nanne eorðlicne ege ðyses andweardan lifes, ac geðence he
ðone inncundan ege Godes, & forsio ælce olicunge ðisses
middangeardes, & eac his ege for ðære wynsuman suetnesse Godes.
 14.83.7. Forðon ðurh ða uplecan stefne wæs beboden on
ðære æ ðæt se sacerd scolde beon fæste bewæfed on bæm
sculdrum mid ðæm mæssehrægle.
 14.83.9. Ðæt is ðæt he bio simle gestrymed &
gefrætwod wið ælce frecenesse ge gæstlice ge mennisclice & wið
ælce orsorgnesse besuapen mid ðyssum mægenum, sua sua Paulus cuæð:
Gað ge gewæpnode ægðer ge on ða suiðran hond, ge on ða winstran
mid ðæm wæpnum ryhtwisnesse.
 14.83.13. Forðæm ðonne he higað to ðæm godcundum
ðingum anum, ðæt he ne ðyrfe an nane healfe anbugan to nanum fullicum
& synlicum luste, ne eac ne ðyrfe bion to upahæfen for nanum wlencum
ne for nanre orsorgnesse, ne hine ne gedrefe nan wuht wiðerweardes, ne hine
ne geloccige nan oliccung to hiere willan, ne hine ne geðrysce nan
wiðermodnes to ormodnesse.
 14.83.19. Gif ðonne mid nanum ðissa ne bið onwæced his
inngeðonc, ðonne bið hit swutul ðæt he bið suiðe gerisenlice
besuapen mid swiðe wlitige oferbrædelse on bæm sculdrum.
 14.83.22. Ðæt hrægl wæs beboden ðæt scolde bion
geworht of purpuran & of tweobleom derodine & of twispunnenum twine
linenum & gerenod mid golde & mid ðæm stane iacincta, forðæm
ðæt wære getacnod on hu mislecum & on hu monigfaldum mægenum se
sacerd scolde scinan beforan Gode, mannum to biesene.
 14.85.1. Æresð alra glengea & ymesð scolde scinan gold
on his hrægle.
 14.85.2. Ðæt is ðætte on his mode scine ealra ðinga
fyrmesð ongit wisdomes.
 14.85.3. Toeacan ðæm golde ealra glenga fyrmesð on his
hrægle wæs beboden ðæt scolde bion se giem iacinctus, se is lyfte
onlicusð on hiwe.
 14.85.5. Se ðonne tacnað ðæt eall ðætte ðæs
sacerdes ondgit ðurhfaran mæge, sie ymb ða hefonlican lufan, næs ymbe
idelne gilp, ðylæs him losige ðæt heofenlice ondgit, forðæmðe
he sie gehæfted mid ðæm luste his selfes heringe.
 14.85.9. Eac ðæm golde & ðæm line wæs ongemang
purpura, ðæt is cynelic hrægl, forðæm hit tacnað kynelicne
anwald.
 14.85.11. Be ðæm geðence se sacerd, ðonne he oðre men
healice lærð, ðæt he eac on him selfum healice ofðrysce ða lustas
his unðeawa, forðæmðe he kynelic hrægl hæfð, ðæt he eac
sie kyning ofer his agne unðeawas, & ða cynelican ofersuiðe;
 14.85.14. & geðence he simle sie sua æðele sua
unæðele suæðer he sie ða æðelu ðære æfterran
acennesse, ðæt is on ðæm fulluhte, & simle atiewe on his ðeawum
ða ðing ðe he ðær Gode gehet, & ða ðeawas ðe him mon
ðær bebead.
 14.85.17. Be ðæm æðelum ðæs gæstes Petrus
cuæð: Ge sint acoren kynn Gode & cynelices preosthades.
 14.85.19. Bi ðæm anwalde, ðe we sculon ure unðeawas mid
ofercuman, we magon beon getrymede mid Iohannes cuide ðæs godspelleres,
ðe he cuæð: ða ðe hine onfengon he salde him anwald ðæt hie
meahton beon Godes bearn.
 14.85.22. Ða medomnesse ðære strengio se salmscop ongeat,
ða he cuæð: Dryhten, suiðe suiðe sint geweorðode mid me ðine
friend, & suiðe is gestrangod hiera ealdordom;
 14.85.25. Forðæmðe ðæt mod ðinra haligra bið
aðened suiðe healice & suiðe stranglice to ðe, ðonne ðonne
oðrum monnum ðyncð ðæt hie mæstne demm & mæste scande
ðrowigen, & hie forsewenuste bioð for worulde.
 14.87.2. On ðæs sacerdes hrægle wæs toeacan golde &
iacincðe & purpuran, dyrodine twegera bleo.
 14.87.3. Ðæt tacnað ðætte eal ða god & ða
mægenu ðe heo doð beon gewlitegode mid ðære lufan Godes & monna
beforan ðæm eagum ðæs ecean Deman, ðætte se spearca ðara godra
weorca ðe her tuinclað beforan mannum, bierne healice licge on ðære
inncundan lufan beforan ðæm dieglan Deman.
 14.87.8. Sio lufu ðonne hio lufað ætsomne ægðer ge God
ge his niehstan, hio scinð suiðe smicere on twæm bleom sua sua twegea
bleo godwebb.
 14.87.10. Se ðonne se ðe sua higað ealneweg to andweardnesse
his scippendes, & agiemeleasað ða giemene his nihstena, oððe eft
sua singallice folgað ðære giemenne his niehstena, ðæt he
agiemeleasað ða godcundan lufe, ðonne hæfð he anforlæten ðæt
twegea bleo godwebb ðæt he habban sceolde on ðæm halgan hrægle,
gif he auðer ðissa forlæt.
 14.87.15. Ac ðonne ðæt mod bið aðened on ða lufan
ægðer ge Godes ge his niehstena, ne bið hit ðonne nohtes hwon buton
forhæfdnesse anre, ðæt he his lichoman suence & hlænige.
 14.87.17. Forðon is toeacan ðæm twiblion godwebbe ðæt
scyle beon twiðræwen twin on ðæm mæssegierelan.
 14.87.19. Of ðære eorðan cymeð ðæt fleax, ðæt
bið hwites hiwes.
 14.87.20. Hwæt mæg ðonne elles beon getacnod ðurh
ðæt fleax butan lichoman clænnes, sio sceal scinan of clænre
heortan?
 14.87.21. Forðæm bið gefæsðnod ðæt geðræwene
twin to ðæm wlite ðæs mæssehrægles, forðam sio clænnes
bið ðonne to fulbeorhtum wlite becumen, ðonne ðæt flæsc bið
gesuenced ðurh færhæfdnesse, & ðonne betweox oðrum mægenum
bið ðionde sio earnung ðæs gesuenctan flæsces, sua sua on ðæm
mæssehrægle scienð ongemang oðrum bleon ðæt tweoðræwene
twin.
 15.89.3. Hu se lareow sceal bion gesceadwis on his swigean &
nytwyrðe on his wordum.
 15.89.5. Sie se lariow gemetfæsð & gescadwis &
nyttwyrðe on his wordum, ðætte he ne suigige ðæs ðe nyttwyrðe
sie to sprecanne, ne ðæt ne sprece ðæt he suigigean scyle.
 15.89.7. Forðæm sua sua unwærlicu & giemeleaslicu
spræc menn dweleð, sua eac sio ungemetgode suige ðæs lareowes on
gedwolan gebringð ða ðe he læran meahte, gif he sprecende beon
wolde.
 15.89.10. Oft eac ða unwaran lareowas for ege ne durron cleopian,
ondrædað him sumra monna unðonc, ne durron forðon ryht freolice
læran & unforwandodlice sprecan.
 15.89.13. Be ðæm sio Soðfæsðness cuæð: Ne healde
ge mid suelcum eornoste ða heorde suelce hirdas scoldon, ac hyrena ðeawe ge
fleoð, & hydað eow mid ðære suigean, sua se hyrra ðonne he
ðone wulf gesiehð.
 15.89.16. Ðæt ilce oðwat Dryhten ðurh ðone witgan, ða
he cuæð: Dumbe hundas ne magon beorcan.
 15.89.17. Ond eft he cidde, ða he cuæð: Ne come ge no
togenes minum folce ðæt ge meahton standan on minum gefeohte for Israhela
folce, ne ge ðone weall ne trymedon ymbe hira hus on ðæm dæge ðe
him niedðearf wæs.
 15.89.20. Ðæt is ðonne ðæt he fare togeanes Israhela
folce him mid to feohtanne ðæt he wiðstande mid his spræce ðam
unryhtwillendum ðe ðyses middangeardes waldað mid freore &
unforwandodlicre stefne, for gescildnesse his heorde.
 15.89.24. Ðæt is ðonne ðæt he him mid feohte on
ðæm dæge ðe him niedðearf sie, ðæt he wiðstonde ealle
mægene ðæm ðe on woh wiellen for ðære ryhtwisnesse lufan.
 15.91.2. Be ðæm wæs eft gecueden to ðæm scyldegan
folce: Eowre witgan eow witgodan dysig & leasunga, & noldon eow
gecyðan eowre unryhtwisnesse, ðæt hie eow gebrohten on hreowsunge.
 15.91.5. Ða godan lareowas beoð oft gemenmede on halgum
gewritum wietgan, forðæm hie gereccað ðis andwearde lif fleonde, &
ðæt towearde gesueotoligeað.
 15.91.7. Ða ðonne ðe sio godcundde stefn ðreade, &
cuæð ðæt hie scolden leasunga witgian, ðæt sindon ða ða ðe
him ondrædað ðæt hie menn for hira scyldum ðreagen, ac mid
ieðelre olicunge orsorgnesse gehatað ðæm scyldegan, & mid nanum
ðingum nyllað geopenian ðæm syngiendum hiera unryht, ac suigiað
ðara ðreaunga.
 15.91.12. Ðæt word ðære ðreaunge is cæg, forðæm
hit oft anlycð & geopenað ða scylde ðe se him self ær nyste se
hie ðurhteah.
 15.91.14. Be ðæm cuæð Paulus ðæt se lareow sceolde
beon miehtig to tyhtanne on halwende lare, & eac to ðreanne ða ðe him
wiðstondan wiellen.
 15.91.16. Eft wæs gecueden ðurh Zacharias: Sio æ sceal beon
soht on ðæs sacerdes muðe, & his weleras gehalðað ðæt
andgit, forðæm he bið Godes boda to ðam folce.
 15.91.18. Forðam myndgode Dryhten ðurh Essaiam ðone witgan
& cuæð: Cleopa & ne blin, hefe up ðine stefne sua ðes bime.
 15.91.20. Forðæm se se ðe ðone sacerdhad onfehð, he
onfehð friccan scire & foreryneles ða her iernað beforan kyningum,
& bodigeað hira færelt & hiera willan hlydende.
 15.91.22. Sua sculun ða sacerdas nu faran hlydende & bodiende
beforan ðæm egeslican deman ðe him suiðe andrysnlic æfter
gæð.
 15.91.24. Gif ðonne se sacerd bið ungerad ðæs lareowdomes,
hwæt forstent ðonne his gehlyd?
 15.91.25. Hwæt mæg he bodigean ma ðonne se dumba fryccea?
 15.91.26. Ac for ðeosum wæs geworden ðæt se halega
gæsð on tungena onlicnesse gesette ofer ða apostolas, forðæm butan
tweon ðone ðe he gefylð he gedeð ðæt he bið suiðe hræðe
ymbe hine sprecende.
 15.93.3. Forðæm wæs beboden Moyse ðæt se sacerd scolde
bion mid bellum behangen.
 15.93.4. Ðæt is ðæt he hæbbe ða stefne ðære
lare, ðylæs he abelge mid ðære suigean ðone dom ðæs
Sceaweres.
 15.93.6. Hit is awriten ðæt he scolde inngongende &
utgongende beforan Gode to ðam halignessum beon gehiered his sueg, ðylæs
he swulte.
 15.93.8. Hit is gecueden ðæt se sacerd scolde sweltan, gif se
sueg nære of him gehiered ægðer ge inngongendum ge utgongendum,
forðon he geniet ðone dieglan deman to irre, gif he inngæð butan ðam
swege ðære lare.
 15.93.11. Hit wæs awriten ðæt ðæs sacerdes hrægl
wære behongen mid bellum.
 15.93.12. Hwæt elles getacnað ðæs sacerdes hrægl butan
ryht weorc?
 15.93.13. Dauið se witga ðæt cyðde, ða he cuæð:
Sien ðine sacerdas gegierede mid ryhtwisnesse.
 15.93.14. On ðæs sacerdes hrægle wæron bellan
hangiende.
 15.93.15. Ðæt is ðæt ða weorc ðæs sacerdes &
eac se sueg his tungan clypien ymb lifes weg.
 15.93.16. Ac ðonne se lareow hine gegearwað to ðære
spræce, behalde he hine geornlice ðæt he wærlice sprece;
 15.93.18. Forðon gif he unendebyrdlice onet mid ðære
spræce, & wilnað ðæt he ðy wisra ðynce, ðonne is wen
ðæt he gewundige ða heortan ðara gehirendra mid ðære wunde,
ðæt is ðæt he hie gedweleð & unwislice geiecð ða idelnesse
ðe he ofaceorfan sceolde.
 15.93.21. Be ðæm sio Soðfæsðnes cuæð: Habbað ge
sealt on ieow, & sibbe habbað betweoh iow.
 15.93.23. Ðurh ðæt sealt is getacnod ða word wisdomes.
 15.93.23. Se ðonne se ðe fundige wislice to sprecanne,
ondræde he him suiðlice, ðylæs his spræc gescynde ða anmodnesse
ðara ðe ðærto hlystað.
 15.93.25. Be ðæm cuæð Paulus: Ne wilnien ge mare to
witenne ðonne iow ðearf sie, ac witað ðæt ðæt iow gemetlic sie
& iower ondefenu sien to witenne.
 15.95.1. Be ðæm wæs gecueden mid ðære godcundan stefne
ðæt on ðæs sacerdes hrægle scoldon hangigan bellan & ongemang
ðæm bellum reade apla.
 15.95.4. Hwæt elles is getacnod ðurh ða readan apla buton
sio anmodnes ryhtes geleafan?
 15.95.5. Sua se æppel bið betogen mid anfealdre rinde, &
ðeah monig corn oninnan him hæfð, sua sio halige cirice unrim folces
befehð mid anfealde geleafan, & ða habbað suaðeah suiðe misleca
geearnunga ðe ðærinne wunigeað.
 15.95.8. Forðæm geðence se lariow ðæt he unwærlice
forð ne ræse on ða spræce.
 15.95.9. Ymbe ðæt ðe we ær spræcon sio
Soðfæsðnes ðurh hie selfe cleopade to ðæm apostolum, &
cuæð: Habbað ge seaLt on iow & sibbe betweoh iow.
 15.95.11. Sio anlicnes wæs gecueden ðæt sceolde bion on
ðæs sacerdes hrægle ða readan appla ongemang ðam bellum.
 15.95.13. Ðæt is ðætte ðurh eall ðæt ðæt we
ær spræcon sie underfangen & wærlice gehealden sio anmodnes
ðæs godcundan geleafan.
 15.95.15. Se lareow sceal mid geornfullice ingehygde foreðencean
na ðæt an ðætte he ðurh hine nan woh ne bodige, ac eac ðæt he
nane ðinga ðæt ryht to suiðe & to ungemetlice & to
unaberendlice ne bodige, forðæm oft ðæt mægen ðære lare
wierð forloren, ðonne mon mid ungedafenlicre & unwærlicre
oferspræce ða heortan & ðæt andgiet gedweleð ðara ðe
ðærto hlystað, ond eac se lariow bið gescinded mid ðære
oferspræce, ðonne he ne conn geðencean hu he nyttwyrðlicost læran
mæge ða ðe ðærto hlystan willað.
 15.95.23. Be ðæm wæs suiðe wel gecueden ðurh Moyses
ðætte se wer se ðe ðrowude oferflownesse his sædes, & ðæt
unnytlice agute, ðæt he ðonne wære unclæne.
 15.95.25. Sua eac ða word ðære lare beoð sæd, & hi
gefeallað on ða heortan ðe hiera hlyst, sua nytt sua unnyt, suæðer
hie beoð.
 15.97.2. Ðurh ða earan ða word bioð onfangen, & on
ðæm mode hie beoð acennedu ðurh ðæt ondgiet.
 15.97.3. Forðæm heton woroldwise menn wordsawere ðone
æðelan lareow Paulus.
 15.97.4. Se ðonne se ðe ðolað flowednesse his sædes he
bið unclæne gecueden.
 15.97.5. Sua eac se ðe oferspræce bið, he bið nohte ðon
læs mid ðære besmiten.
 15.97.7. Gif he ðonne endebyrdlice his spræce forðbringð,
ðonne mæg he cennan mid ðam ðæt tuder ryhtes geðohtes on ðara
tohlystendra heortan.
 15.97.9. Gif ðonne unwærlice sio lar toflewð ðurh
oferspræce, ðonne bið ðæt sæd unnnyt agoten, næs to nanre
kenninge ðæs cynrenes, ac to unclænnesse & to ungerisnum.
 15.97.11. Be ðam Paulus cuæð, ða he manode his cneoht
ðæt he scolde standan on ðære lare, he cuæð: Ic ðe bebeode
beforan Gode & ðæm hælendum Criste, se ðe demende is cucum &
deadum, & ic ðe beode ðurh his tocyme & ðurh his rice, ðæt
ðu stande on ðissum wordum, & hie lære ægðer ge gedæftlice
ge eac ungedæftlice.
 15.97.16. Ðeah he cuæde ungedæftelice, he cuæð ðeah
ær gedæftelice, forðæm sio ofersmeaung mirð ða unwisan ðe hit
gecnawan ne magon, & gedeð ða spræce unnytte ðæm tohlystendum
ðonne sio ungedæftnes hit ne cann eft gedæftan.
 16.97.20. Hu se lareow sceal bion eallum monnum efnðrowiende
& foreðencende on hiora earfoðum.
 16.97.22. Ac sie se lareow eallum monnum se niehsta & eallum
monnum efnðrowiende on hira gesuincum, & sie he for ealle upaðened mid
ðære godcundan foresceawunge his inngeðances, ðætte ðurh ða
mildheortnesse/ his arfæsðnesse ðæt he tio on hine selfne oðerra
monna scylda, & eac ða heanesse ðære sceawunga his inngeðonces he
hine selfne oferstige mid ðære gewilnunge ðara ungesewenlicra ðinga,
& ðætte hie sua healicra ðinga wilnigende ne forsio his niehstan
untrume & scyldige, ne eft for hiera untrymnesse ne forlæte ðæt he
ne wilnige ðæs hean.
 16.99.6. For ðysum wæs geworden ðætte Paulus, ðeah ðe
he wære gelæded on neorxna wong he arimde ða diogolnesse ðæs
ðriddan hefones, ond suaðeah for ðære sceawungge ðara ungesewenlicra
ðinga ðeah ðe he upaðened wære on his modes scearpnesse, ne forhogde
he ðæt he hit eft gecierde to ðam flæsclican burcotum, &
gestihtode hu men scoldon ðærinne hit macian, ða he cuæð: Hæbbe
ælc monn his wif, & ælc wif hiere ciorl;
 16.99.12. & doo ðæt wif ðæm were ðæt hio him mid
ryhte doon sceal, & he hire sua some, ðylæs hie on unryht hæmen.
 16.99.14. & hwene æfter he cuið: Ne untreowsige ge no eow
betweoxn, buton huru ðæt ge eow gehæbben sume hwile, ærðæmðe
ge eowru gebedu & eowra offrunga doon wiellen, & eft sona cirrað to
eowrum ryhthæmede.
 16.99.17. Loca nu hu se halega wer, se ðe sua fæsðlice
geimpod wæs to ðæm hefenlicum diogolnessum, & suaðeah for
mildheortnesse wæs ðonon gecierred to smeaganne hu flæsclicum monnum
gedafonode on hira burcotum & on hiera beddum to donne;
 16.99.21. & sua suiðe sua he wæs upahæfen to ðæm
ungesewenlicum, he ðeah gehwyrfde his heortan eage, & for mildheortnesse
gebigde his mod to untrumra monna diogolnessum.
 16.99.23. Hefonas he ðurhfor mid his modes sceawunga, &
suaðeah ðone ymbhogan ne forlet ðæs flæsclican beddgemanan;
 16.99.25. Forðæm he wæs gefeged mid ðære lufan Godes
& monna ægðer ge to ðam hiehstum ðingum ge to ðæm
nyðemestum.
 16.101.1. He wæs on himselfum mid ðæs halgan gæstes
mægene suiðe healice upabrogden, & ðeah eorðlicum monnum emnlice
for arfæsðnesse & for niedðearfe wæs geuntrumod.
 16.101.3. Forðæm he cuæð: Hwa bið geuntrumod ðæt
ic ne sie eac geuntrumod;
 16.101.4. Oððe hwa bið gesciended ðæt ic eac ðæs ne
scamige?
 16.101.5. Eft he cuæð be ðæm ilcan: ðonne ic wæs mid
Iudeum ic wæs suelc hie.
 16.101.6. Ne cuæð he ðæt forðyðe he wolde his treowa
& his geleafan forlætan suæ suæ hie, ac he wolde atiewan his
arfæsðnesse, ða he licette hine selfne ðæt he wære ungeleaffull,
ac on ðæm he geleornode hu he scolde oðrum monnum miltsian ðe he
geðohte hu he wolde ðæt mon him miltsode gif he suelc wære.
 16.101.11. & eft he cuæð: ðeah we nu ofer ure mæð
ðencen & smeagean, ðæt we dooð for Gode;
 16.101.12. Ðonne we hit eft gemetlæcað, ðonne doð we
ðæt for eow.
 16.101.13. He ongeat ðæt he oferstag hine selfne on ðære
sceawunge ðære godcundnesse, & eft hine selfne ofdune astiggende he
cuðe gemetgian his hieremonnum.
 16.101.15. Be ðæm eac Iacobus se heahfæder, ða he smirede
ðone stan ðe æt his heafdum læg to tacne ðæt he eft wolde his
irfe ðær geteoðian, for ðære gesihðe ðe he on ðæm swefne
geseah, ða he æt ðæm stane slæpte.
 16.101.18. He geseah ane hlædre standan æt him on eorðan.
 16.101.19. Oðer ende wæs uppe on hefenum, & æt ðæm
uferran ende Dryhten hlinode, & englas stigon up & ofdune on ða
hlædre.
 16.101.21. Forðæm ða godan lareowas upsceawiende no ðæt
an wilniað secean & sceawian ðæt halige heafod ðære halgan
gesomnunge, ðæt is Dryhten, ac wilnað for mildheortnesse ðæt hie
ofdune astigen to his limum.
 16.101.24. Forðæm Moyses oft eode inn & ut on ðæt
templ, forðæm he wæs ðærinne getogen to ðære godcundan
sceawunga, & ðærut he wæs abisgod ymb ðæs folces ðearfe.
 16.103.1. Ðærinne he sceawode on his mode ða diogolnesse
ðære godcundnesse, ond ðonon utbrohte ðæm folce, & cyðde
hwæt hie wyrcean & healdan scoldon.
 16.103.3. & symle ymb ðæt ðe hine ðonne tueode,
ðonne orn he eft innto ðæm temple, & frægn ðæs Dryhten
beforan ðære earce ðe se haligdom on wæs ðæs temples.
 16.103.5. He astealde on ðæm bisene ðæm reccerum ðe nu
siendon.
 16.103.6. Hie sculon, ðonne hie ymb hwæt tueoð ðæs ðe
hie ðærute don sculon, cierran eft to hira agnum inngeðonce, &
ðær God ascian, suæ suæ Moyses dyde beforan ðære earce on
ðæm temple.
 16.103.9. Gif hie ðonne giet ðær tueonað, gongen ðonne
to ðæm halgan gewritum, frine ðara hwæt hie don oððe læran
scylen.
 16.103.11. Forðæm sio Soðfæsðnes self, ðæt is
Krisð, ða he on eorðan wæs, he hine gebæd on muntum & on
dioglum stowum, & on burgum he worhte his wundru, mid ðæm he strewede
ðone weg ðære onhyrenesse ðæm godum lariowum, ðæt hie ne
scolden forhyggean ðone geferscipe ðara synfulra & ðara ungetydra,
ðeh ðe hi selfe wilnien ðæs heahstan.
 16.103.16. Forðæm ðonne sio lufu for mildheortnesse
nieðerastigeð, & hio hie geðied to his niehstena ðearfe, ðonne
hio suiðe wunderlice upastigeð;
 16.103.18. & sua micle sua hio estelicor ofdune astigeð, sua
hio ieðelicor upastigeð;
 16.103.19. Suelce hie sculon hie selfe atiowan, ða ðe oðrum,
fore beoð, ðætte ða ðe him underðiedde sien him dyrren hira
dieglan ðing for scome geandettan.
 16.103.21. Forðæm ðonne ða yða ðara costunga ða
synfullan ðrowiað, ðæt hi mægen iernan & fleon to ðæs
lareowes mode him to ondettunge, suæ suæ cild to his moder greadan, &
ða scylda ðe hie wenað ðæt hie mid besmitene sien, mid his fultume
& geðeahte hie mægen aðwean clænran ðonne hie ær ðære
costunge wæren, mid ðæm tearum ðara gebeda aðwægen.
 16.105.1. Forðæm eac wæs ðæt ðe beforan ðæm
temple stod æren ceac onuppan twelf ærenum oxum, ðætte ða menn
ðe into ðæm temple gan woldon meahten hira honda ðwean on ðæm
mere.
 16.105.4. Se ceac wæs sua micel ðæt he oferhelede ða oxan
ealle, buton ða heafudu totodon ut.
 16.105.5. Hwæt getacniað ðonne twelf oxan buton ða <foreign>XII</foreign>
apostolas, & siððan ealle ða endebyrdnesse ðara biscopa ðe
ðæræfter fylgeað?
 16.105.7. Bi ðon wæs gecueden on ðære æ: Ne forbinden
ge na ðæm ðyrstendum oxum ðone muð.
 16.105.8. Ðone cwide Paulus geryhte eft to biscepum ðara
openlican weorc we gesioð, ac we nyton hwelc hira inngeðonc bið beforan
ðæm ðearlwisan deman on ðæm dieglan edleanum.
 16.105.11. Ða ðeah ðonne hi niðerastigað to aðweanne
hiera niehstena scylda, ðonne hie him ondettað, hie beoð onlicost suelce
hi beren ðone ceak beforan ðære ciricean dura, sua sua ða oxan dydon
beforan ðæm temple;
 16.105.14. Ðætte sua hwelc sua inweard higige to gangenne on
ða duru ðæs ecean lifes, he ðonne ondette ælce costunge ðe him on
becume ðam mode his scriftes beforan ðæm temple;
 16.105.16. Ond suæ suæ ðara monna honda & fet wæren
aðwægene on ðære ealdan æ on ðæm ceake beforan ðæm
temple, sua ðonne nu we aðwean ures modes honda & ure weorc mid
ðære ondetnesse.
 16.105.19. Oft eac gebyreð ðonne se scrift ongit ðæs
costunga ðe he him ondetteð ðæt eac self bið mid ðæm ilcum
gecostod.
 16.105.21. Hwæt ðæt wæter on ðæm ceake wæs
gedrefed, ðonne ðær micel folc hiera fet & honda on ðwogon.
 16.105.22. Sua bið ðæs sacerdes mod ðonne ðær bið
micel folc on aðwægen hira scylda ðurh his lare.
 16.105.24. Ðonne he underfehð ðæt fenn ðara ðweandra,
him ðyncð suelce he forleose ða smyltnesse his clænnesse.
 16.105.25. Ac nis ðæt na to andrædanne ðæm hirde,
forðæmðe Dryhten hit eall swiðe smealice geðencð, & him
forgiefð ðæt he sua micle ieðelicor bið gefriðod from his agnum
costungum sua he mildheortlicor bið gesuenced mid oðerra monna costungum.
 17.107.5. Hu se reccere sceal bion ðæm weldondum monnum for
eaðmodnesse gefera & wið ðara yfelena unðeawas stræc for
ryhtwislicum andan.
 17.107.8. Se ealdormonn sceal lætan hine selfne gelicne his
hieremonnum: he sceal bion hira gefera for eaðmodnesse ðara ðeah ðe
wel don:he sceal bion wið ðara agyltendra unðeawas upahæfen for
ðæm andan his ryhtwisnesse, & ðætte he on nænegum ðingum
hine beteran ne do ðæm godum;
 17.107.12. & ðeah ðonne he ongiete ða scylda ðara
ðweortiemena, ðonne geðence he ðone ealðordom his onwealdes;
 17.107.13. & eft ongean ða godan & ða wellibbendan
forsio he his ealdordom suæ suiðe ðæt he on allum ðingum ða ðe
him underðiedde sien læte him gelice, & ne wene he nanes ðinges hine
selfne beteran;
 17.107.16. & eft wið ða wiðerweardan ne ondræde he
ðæt he begonge his ryhtwisnesse, suæ suæ ic geman ðæt ic io
sæde on ðære bec ðe Morales Iob hatte.
 17.107.18. Ic cuæð ðæt æghwelc monn wære gelice
oðrum acenned, ac sio ungelicnes hira geearnunga hie tiehð sume behindan
sume, & hira scylda hi ðær gehabbað.
 17.107.20. Hwæt ðonne ða ungelicnesse ðe of hira
unðeawum forðcymeð, se godcunda dom geðencð ðætte ealle men
gelice beon ne magon, ac wile ðæt simle se oðer beo aræred from
ðæm oðrum.
 17.107.23. Forðæm ealle ða ðe fore oðrum bieon sculon ne
sculon hi na sua suiðe ne sua oft geðencean hiera ealderdomes sua hie
sculon geðencean hu gelice hie beoð oðrum monnum on hira gecynde;
 17.109.2. & ne gefeon hie na ðæt hie ofer oðre menn bion
moten sua suiðe sua ðæs ðæt hie oðrum monnum mægen nyttoste
beon.
 17.109.4. Hwæt hit is gesæd ðæt ure ealdan fæderas
wæron ceapes hierdas.
 17.109.5. Ond eac Dryhten cuæð to Noe & to his bearnum:
Weahsað ge & monigfaldiað & gefyllað eorðan, & iower ege
& broga sie ofer ealle eorðan nitenu.
 17.109.7. Ne cuæð he no ofer oðre menn ac ofer nietenu, ða
he wæs forboden ofer menn, ða he wæs aliefed ofer nietenu.
 17.109.8. Se monn is on gecynde betera ðonne dysig nietenu, ac he
ne bið na betera ðonne oðre menn.
 17.109.10. Forðæm hit næs na gecueden ðæt hie ne
scoldon oðre menn ondrædan, ac nietenu.
 17.109.11. Forðæm hit is ungecyndelicu ofermodgung ðæt se
monn wilnige ðæt hine his gelica ondræde, & suaðeah hit is
niedðearf ðæt mon his hlaford ondræde, & se cneoht his magister.
 17.109.14. Forðæm ðonne ða lareowas ongitað ðæt
ða ðe him underðiedde beoð him to hwon God andrædað, ðonne is
ðearf ðæt hie gedon ðæt hi huru him menniscne ege ondræden,
ðæt hie ne durren syngian ða ðe him ne ondrædað ðone godcundan
dom.
 17.109.17. Ne ofermodgiað ða scirmenn na forðy, ðeah hi for
ðyslicum wielnien ðæt hie andrysne sien, forðon hi ne secað na hira
selfra gielp on ðam, ac hioraN hieremonna ryhtwisnesse hie wilniað, &
ðæm hi wilniað ðæt hie andrysne sien ðæm ðe on woh
libbað;
 17.109.21. & ofer ða hi sculon ricsian næs na sua ofer
menn ac sua sua ofer nietenu, forðonðe hie be sumum dæle wildorlice
beoð.
 17.109.23. Hie sculon forðy ofdrædde licgean astreahte oðrum
monnum underðiodde sua sua nietenu.
 17.109.24. For ðiosum ðonne oft gebyreð ðæt se reccere
on his mode wirð upahæfen, & wierð aðunden on ofermetto, ðonne
he sua suiðe oðre oferhlifað ðætte ealle licggeað under his
willan, ond eall ðæt he bebeodeð bið suiðe hraðe gefylled to his
nytte;
 17.111.3. Ond gif hwæt welgedones bið, ðonne cnodað him
ðæt ealle ða ðe him underðiedde bioð mid herenesse;
 17.111.4. & gif he hwæt yfeles deð, ne wiðcuið ðam
nan mann, ac herigað oft sua suiðe sua hie hit lean scoldon;
 17.111.6. & mid ðy wyrð ðæt mod besuicen &
genæt mid ðæra olicunga ðe him underðiedde beoð ðæt he bið
up ofer hine selfne ahæfen on his mode;
 17.111.8. Ond ðonne he bið utane ymbhringed mid ungemetlicre
heringe, he bið innan aidlad ðære ryhtwisnesse, & forgiet hine
selfne ðonne he tolætt, & fægnað ongeagn ðara oðerra word,ond
geliefð ðæt he suelc sie suelce he gehierð ðæt his olicceras
secgað ðæt he sie, næs suelc scuelc his selfes gescadwisnes sceolde
ongietan ðæt he wære.
 17.111.13. Ac forsiehð ða ðe him underðiodde beoð, &
ne mæg ongietan ða ðe him beoð on gecynde & on ðeawum gelice, ac
wenð ðæt he hæbbe hie oferðungne on his lifes gearnunga sua he hi
hæfð oferstigene mid ðam hliete his anwaldes, ond wenð he sua micle ma
wite ðonne oðre menn, sua he gesihð ðæt he mare mæg doon ðonne
oðre menn.
 17.111.18. & ðonne hine selfne sua healice upahefeð on
sumum ðingum, ond suaðeah bið getieged to oðrum monnum mid onlicre
gecynde, ðeah he forsio ðæt he him onlocige.
 17.111.20. Ac sua he wierð self to ðæs onlicnesse ðe
awriten is ðæt he gesio ælce ofermetto, se is kyning ofer eall ða
bearn oferhygde.
 17.111.22. Se wilnode synderlices ealdordomes, & forsieh ða
geferræddene oðerra engla & hira lif, ða he cuæð: Ic wille
wyrcean min setl on norðdæle, & wielle bion gelic ðæm hiehstan,
ond ða wunderlice dome gewearð ðæt he geearnode mid his agne
inngeðonce ðone pytt ðe he on aworpen wearð, ða he hine his agnes
ðonces upahof on sua healicne anwald.
 17.113.2. Butan tweon ðonne se monn oferhyð ðæt he beo
gelic oðrum monnum, ðonne bið he gelic ðæm wiðerweardan &
ðæm aworpnan diofule.
 17.113.5. Sua sua Sawl Israhela kyning ðurh eaðmodnesse he
geearnode ðæt rice, ond for ðæs rices heanesse him weoxon ofermetto.
 17.113.6. For eaðmodnesse he wæs ahæfen ofer oðre menn,
ond fær ofermettum he wæs aworpen.
 17.113.8. Dryhten ðæt gecyðde ða ða he cuæð: ða
ðu ðe selfum ðuhtest unwenlic, ða ic ðe gesette eallum Israhelum to
heafde.
 17.113.10. Æresð him ðuhte selfum ðæt ðæt he
wære suiðe unmedeme, ac siððan he understungen & awreðed wæs
mid ðys hwilendlican onwalde, he ðuhte him selfum suiðe unlytel &
suiðe medeme.
 17.113.12. Forðæm he hine æthof from oðerra monna
geferrædenne, ond hine dyde oðrum monnum sua ungelicne.
 17.113.14. Forðy he ongeat ðæt he ma mehte ðonne ænig
oðer, ða wende he ðæt he eac mara wære.
 17.113.15. Ðæt wæs wunderlicu gemetgung ðætte ða
ða he him selfum wæs lytel geðuht, ða wæs he Gode micel geðuht,
ond ða ða he wæs him selfum micel geðuht, ða wæs he Gode lytel
geðuht.
 17.113.18. Sua oft ðonne ðæt mod aðint on ofermettum for
ðære menige ðæs folces ðe him underðied bið, hit bið gewemmed
mid ðæs anwaldes heanesse.
 17.113.20. Ðone anwald mæg wel reccan se ðe ægðer ge
hine habban cann ge wiðwinnan.
 17.113.21. Wel hine recð se ðe conn wel stræc bion &
ahæfen wið ða unryhtwisan & wið ða scyldgan & wel emn wið
oðre menn, ond he hine na bettran ne deð.
 17.113.24. Ac ðæt mennisce mod bið oft upahafen, ðeah hit
mid nane anwalde ne sie underled;
 17.113.25. Ac hu micle ma wenstu ðæt hit wolde, gif ða
wlenca & se anwald ðær wære to gemenged.
 17.115.1. & ðeah suiðe ryhte stihtað ðone anwald se
ðe geornlice conn ongietan ðæt he of him gadrige ðæt him
stælwierðe sie, & wið ðæt winne ðæt him dereð, &
ongite hine selfne, ond ongiete ðæt he bið self oðrum monnum gelic,
ond ðeah ahebbe hine ofer ða scyldgan mid andan & mid wræce.
 17.115.6. We magon eac fullecor ongietan & tosceadan ða
spræce, gif we sceawiað ða biesene ðæs forman hierdes, ðæt
wæs sanctus Petrus.
 17.115.7. Ðurh Godes giefe he onfeng ðone ealdordom ðære
halgan ciericean, ond ðeah he wiðsoc ðæt hine mon to ungemetlice
weorðode.
 17.115.9. Ða ða Cornelius for eaðmodnesse wel dyde ðæt
he hine astrehte beforan him, he ðeah hine selfne ongeat him gelicne, &
cuæð: Aris, ne do sua;
 17.115.11. Hu, ne iom ic monn sua ilce sua ðu?
 17.115.12. Ac ða ða he ongeat ða scylde on Annanian & on
Saffiram, suiðe hrædlice he oðiewde hu micelne onwald he hæfde ofer
oðre menn, ða he hira lif ðurh ða smeanga ðæs halgan gæstes
ongeat, & hine ða mid his worde geslog, & mid ðy anwalde gecyðde
ðæt he wæs ieldesð ofer ða halgan cirican & strengesð wið
scylda.
 17.115.17. Ðæt rice & ðone anwald he na ne angeat wið
Cornelius, ða ða he hine sua suiðlice weorðian wolde;
 17.115.18. He wolde him ætfæstan his eaðmetto, & mid
ðy he geearnode ðæt he ðuhte ðæt he wære his gelica.
 17.115.20. He cuæð to him ðæt he wære his gelica:
ðær he gecyðde his eaðmodnesse;
 17.115.21. Ond eft on Annaniam & on Saffiram gecyðde his
nið & his onwald mid ðære wræce.
 17.115.22. Ond eft sanctus Paulus ne ongeat he na hine selfne
beteran oðrum godum monnum, ða ða he cuæð: Ne sint we nane waldendas
eowres geleafan.
 17.117.1. Ac sint fultemend eowres gefean, forðamðe ge
stondað on geleafan Suelce he openlice cuæde: We sint emnlice on ðam
ðe we ongietað ðæt ge stondað.
 17.117.2. Eft he spræc suelce he nysse ðæt he a furðor
wære ðonne oðre broðor, ða he cuæð: We sint gewordene suelce
lytlingas betueox eow.
 17.117.4. Ond eft he cuæð: We sint eowre ðeowas for Cristes
lufan.
 17.117.5. Ac ðonne he gemette ða scylde ðe he stieran scolde,
hrædlice he gecyðde ðæt he wæs magister & ealdormonn.
 17.117.6. Ðæt he cyðde ða he cuæð on his epistolan to
Galatum: Hwæðer wille ge ðæt ic cume to eow, ðe mid gierde ðe mid
monnðwære gæste?
 17.117.8. Suelce he cuæde: Hwæðer ic cume ðe mid ege ðe
mid lufe?
 17.117.9. Ðonne bið ðæt rice wel gereht, ðonne se ðe
ðærfore bið suiðor wilnað ðæt he ricsige ofer monna unðeawas
ðonne ofer oðre gode menn.
 17.117.11. Ac ðonne ða ealdermenn ðreageað ða scyldgan,
ðonne is him micel ðearf ðæt hie geornlice geðencen ðætte
ðurh ða lare & ðurh ðone ege ðe hie niede don sculon mid hiera
anwalde gestiran ðara scylda.
 17.117.14. Ond ðeahhwæðre, ðylæs he his eaðmodnesse
forleose, geðence he ðæt he bið self suiðe gelic ðam ilcan monnum
ðe he ðær ðreatað & henð;
 17.117.16. Ond eac we magon suigende geðencean on urum
inngehygde, ðeah we hit ne sprecen, ðæt hie beoð beteran ðonne we,
& ðæs wierðe ðæt we hie furðor don, ðeah we to ðam
gesette sien ðæt we hie ðreagean scylen, & ðurh us scylen bion
hiora scylda gestiered mid cræfte & mid lare.
 17.117.21. Ac eft ðonne we selfe gesyngiað, ne ðreað us nan
monn, ne furðum ane worde ne tælð.
 17.117.22. Forðam we beoð mid Gode sua micle suiðor gebundne
sua we for monnum orsorglicor ungewitnode syngiað buton ælcre wrace.
 17.117.24. Ac ðonne we ure hieremenn lærað &
ðreageað, sua micle ma we hie gefreogað æfter ðam godcundan dome,
sua we her hiera synna wrecað suiðor;
 17.119.1. Ond suaðeah on ðære heortan is a sio eaðmodnes
to healdanne & eac on weorcum to læranne;
 17.119.2. & betuh ðæm twæm is eallenga to geðencenne
ðæt we to ungemetlice ða eaðmodnesse ne healden, ðylæs se anwald
aslacie ðæs recendomes, ond ðæt we ure hieremenn sua gearige sua we
hie eft geegesian mæge.
 17.119.6. Ðone ealdordom & ðæt riceter ðe se reccere
for monigra monna ðearfe underfehð he hine sceal eowian utan, & he
sceal healdan his eaðmodnesse innan.
 17.119.8. Eahtige he hine selfne on his inngeðonce suelcne
suelcne he ondrætt ðæt he sie.
 17.119.9. Ond ðeah hit on sumum ðingum getacnad sie ðæt he
hwelc gerisenlic wundor wyrcean mæge, gedo he ðeah ðæt his hieremenn
ongieten ðæt he sie eaðmod on his inngeðonce, ðæt hi mægen
ðæm onhyrigean, ond on his ealdorlicnesse hie ongieten ðæt hie him
mægen ondrædan.
 17.119.13. Ða ðe ofer oðre bioð giemen hie geornlice
ðætte sua micle sua hira onwald bið mara gesewen ofer oðre menn
ðæt hie sua micle ma sien innan geðryccede mid eaðmodnesse, ðylæs
ðæt geðoht hine ofersuiðe & on lustfulnesse his mod geteo hwelces
unðeawes, ðæt he hit mæge ðonne to his willan gewealdan,
forðæmðe he him ær to unðeawum his agenne willan underðeodde,
& him geðafade ðæt hit mid anwalde him moste oferricsian, ðætte
ðæt ofsetene mod mid ðære lustfulnesse his anwaldes ne sie getogen to
upahafenesse.
 17.119.21. Bi ðam wæs suiðe ryhte gecueden ðurh sumne
wisne monn, he cuæð to ðæm oðrum: To ealdormenn ðu eart gesett,
ne beo ðu ðeah to upahafen, ac bio suelce an ðinra hieremonna.
 17.119.24. Ond eft be ðam ilcan cuæð sanctus Petrus: Ne sint
we nane waldendas ðisses folces, ac we sint to bisene gesette urre heorde.
 17.119.25. Beðæm ilcan eft sio Soðfæsðness, ðæt is
Crist, ðurh hine selfne cuæð, ða he us speon to ðæm hiehstan
geearnungum, he cuæð: Wite ge ðætte ðioda kyningas bioð ðæs
folces waldendas, ond ða ðe ðone anwald begað hi beoð hlafordas
gehatene;
 17.121.4. Ne sie hit ðonne na sua betweoxn eow, ac sua hwelc sua
wille betweoxn eow fyrmest beon, se sceal beon eower ðegn, ond sua hwelc sua
wille betweoxn eow mæst beon, sie se eower ðeow.
 17.121.7. Sua sua monnes sunu, cuæð Crist be him selfum, ne
com he na to ðam on eorðan ðæt him mon ðenade, ac ðæt he wolde
ðenian.
 17.121.9. For ðeosun illcan is eac gesæd on ðæm godspelle
hwelc wite scolde ðrowian se upahafena ðegn æfter ðam anfangnan rice;
 17.121.11. He cuæð ðonne: Se yfela ðeow cuið on his
mode: Hit bið long hwonne se hlaford cume;
 17.121.12. Ic mæg slean & ierman mine heafodgemæccan.
 17.121.13. Itt him ðonne & drincð mid ðam druncenwillum
monnum, ond læt his hlafordes gebod to giemelieste.
 17.121.14. Ðonne cymð his hlaford on ðæm dæge ðe he
ne wenð, ond on ða tiid ðæt he hine ær nat;
 17.121.16. Hæfð hine ðonne siððan for ænne
licettere.
 17.121.16. & suiðe ryht deð for ðære licettunge ðe
he licette ðæt he wolde habban ða ðenunga ðeawas & ðeodscipe
to læranne;
 17.121.18. Ond ða he ðæt hæfde, ða wolde he hit habban
him to agnum anwalde, ond dyde him ðæt riceter to sida & to gewunan.
 17.121.20. Ond suaðeah oft agyltað ða ealdormenn efnsuiðe
on ðam ðe he bið to eaðmod ðam yflan mannan, ond læt hine him to
gelicne, & licett wið hie ma to geferrædenne ðonne toealdordome.
 17.121.23. Suiðe ryhte se bið geteald to ðæm liceterum se
ðe on lareowes onlicnesse ða ðenenga ðæs ealdordomes gecierð to
hlaforddome, & gemacað ðæt his ege & his onwald wierð to
gewunan & to landsida on his scire.
 17.123.1. Ond ðeah hwilum giet suiðor hie syngiað on ðam
ðe hie healdað ma geferrædenne & efnlicnesse ðonne ealdordom wið
ða yfelan & ða unryhtwisan.
 17.123.3. Sua Heli se sacerd dyde.
 17.123.3. He wæs mid leasre mildheortnesse ofersuiðed ðæt
he nolde witnian his agne suna ða hie agylton, ac beforan ðam ðearlwisan
Deman he ofslog ægðer ge ða suna ge hine selfne midðamðe he
geðafade ða scylde unwitnode.
 17.123.7. Hit wæs onlicost suelce sio godcunde stemn to him
cuæde: ðu weorðasð ðine suna ma ðonne me.
 17.123.8. Ond eft ðurh ðone witgan wæs gecid hierdum, ða
he cuæð: ðæt sceap ðæt ðær sceoncforad wæs ne spilcte ge
ðæt, ond ðæt ðær forloren wæs ne sohte ge ðæt, ne ham ne
brohtan.
 17.123.11. Se bringð ham ðone forlorenan se ðe mid
geornfulnesse ðære hierdelican giemenne ðone ðe afielð on synne eft
gehwyrfð & aræð ðæt he stent on ryhtwisnesse.
 17.123.13. Hwæt se foreda sconca bið gewriðen mid ðæm
bende, sua beoð ða synna mid ðam lareowdome gebundne.
 17.123.15. Sua sua sio wund wile toberan, gif hio ne bið
gewriðen mid wræde, sua willað ða synna weaxænde toflowan, gif hie
ne beoð gebundne hwilum mid stræclice lareowdome.
 17.123.17. Ond suaðeah oft sio wund bið ðæs ðe wierse
& ðy mare, gif hio bið unwærlice gewriðen, & him bið
ðæt sar ðe gefredre, gif sio wund bið to ungemetlice fæste
gewriðen.
 17.123.20. Sua is eac ðearf ðæt se lareow, se bið saule
læce, ðara synna wunde stirende gemetlice gewriðe on his hieremonnumm,
ond ðeah sua geornlice begaa ða ryhtwisnesse ðæs lareowdomes wið
ða gyltendan ðæt he ne forlæte his mildheortnesse.
 17.123.23. Ond eac him is to giemenne ðæt he ætiewe his
hieremonnum ðæt he sie hiera fæder & reccere on lare, & hiera
modur on mildheortnesse, ðæt he huru ne sie to stræc on ðære lare,
ne to slæc on ðære mildheortnesse.
 17.125.2. Sua sua we io cuædon on ðeawa bocum be Iobe ðæt
ægðer wære unnyt ge mildheortnes ge steor, gif hie anlipe wæron,
buton hi butu ætsomne sien.
 17.125.4. Forðæm scel bion on ðæm reccere ðæt he sie
ryhtlice & mildheortlice rædende his hieremonnum & mildheortlice
witniende.
 17.125.6. For ðioson ilcan wæs ðætte sio Soðfæstnes
self cuæð, ðæt is Crist, ða he lærde ðurh ða tielunga
ðæs Samaritaniscan ymb ðone gewundedan, ðe mon lædde helfcuicne to
ðæm giesðhuse, & bæd ðæt mon scolde ægðer ge win ge ele
giotan on his wunde.
 17.125.9. Witodlice ðæt win slit ða wunde, & se ele hie
gesmeð & gehælð.
 17.125.10. Ðis is ðearf ðæt se ðe wunde lacnigean wille
giote win on, ðæt sio reðnes ðæs wines ða forrotedan wunde suge
& clænsige, & eft ele, ðæt se hie lieðe & gehæle.
 17.125.12. Sua eac ðam lareowe is to monianne ða lieðnesse
wið ða reðnesse, & of ðam gemonnge wyrce gemetunge, ðæt he mid
ungemetlicre grimsunge his hieremonna wunda to suiðe ne slite ne ne ice, ne
eft for ungemetlicre mildheortnesse he hie ne læte unwriðena.
 17.125.16. Suiðe wel ymb ðæt tacnað sio earc on ðære
ealdan æ.
 17.125.17. On ðære wæron ða stænenan bredu ðe sio
æ wæs on awriten mid tien bebodum, & wac sio gierd mid ðæm
bredum, & eac se sweta mete ðe hie heton monna, se him cuom of hefonum.
 17.125.20. Sua eac, gif ðara haligra gewrita &git bið on
ðam breostum ðæs godan recceres, ðonne sceal ðær bion gierd.
 17.125.22. Ðæt is ðæt he ðreage his hiremenn.
 17.125.22. & eac sceal bion on ðæm breostum ðæs
monnan suetnes.
 17.125.23. Ðæt is ðæt he him sie lieðe.
 17.125.23. Be ðiosum illcan cuæð Dauið to Gode: ðin
gierd & ðin stæf me afrefredon.
 17.125.25. Mid gierde mon bið geswungen, & mid stæfe he
bið awreðed.
 17.127.1. Gif ðær ðonne sie gierd mid to ðreageanne, sie
ðær eac stæf mid to wreðianne: sie ðær eac lufu, næs ðeah
to hnesce;
 17.127.2. Sie ðær eac reðnes, næs ðeah to stið;
 17.127.3. Sie ðær eac onda, næs ðeah to ungemetlice
grim;
 17.127.4. Sie ðær eac arfæsðnes, næs ðeah
wandigendre ðonne hit gedafenlic sie;
 17.127.5. Ðætte ðonne sio ryhtwisnes & sio mildheortnes
hi gegadrige on ðæm anwalde ðæs recceres, & ðæt mod his
hieremonna oliccende egesige & ðreatigende olicce.
 18.127.8. Hu se lareow ne sceal ða inneran giemenne gewanian for
ðære uterran abisgunge, ne eft ða uterran ne forlæte he for ðære
inneran.
 18.127.11. Ne forlæte se reccere ða inneran giemenne ðæs
godcundan ðiowdomes for ðære abisgunge ðara uterra weorca, ne eac ne
gewanige he na ðone ymbhogan ðære innera scire for ðære abisgunge
ðære uterran;
 18.127.14. Ðylæs he sie gehæft mid ðam uterran, oððe
eft mid ðam inneran anum abisegad, ðæt he ne mæge ðurhteon his
niehstum ðæt he him utan don scolde.
 18.127.16. Monige ðeah nyllað na geðencean ðæt hi beoð
oðrum broðrum ofergesett, & him fore bion scoldon on godcundum
ðingum;
 18.127.18. Ac mid ealre heortan geornfulnesse begongað ða
woroldcundan giemenne, & fægniað ðæs ðæt hie ða habbað
to begongenne;
 18.127.20. & ðonne, ðonne hie hie ne habbað, dæges
& niehtes hie fundiað to bigietenne, & beoð suiðe gedrefede on
hira mode forðamðe him ðonne wona bið ðæs ðe hie habban woldon.
 18.127.22. Ac ðonne him eft gelimpð ðæt hi æmtige
beoð ðære scire, ðonne bioð hie suiður on hira mode gesuenced for
ðæm æmtan;
 18.127.24. Forðæm ðæt wære his willa ðæt he moste
ymb swincan, ond ðyncð him gesuinc ðæt he bið butan
woroldgesuincium.
 18.129.2. & sua hit gebyreð, ðonne he fægnað ðæt
he sie abisgod mid woroldðingum, ðæt he ne conn oðre læran ða
godcundan wisan ðe he læran scolde.
 18.129.4. Forðon aðreat ða hieremenn ryhtes lifes, ðonne
hie wilniað gæstlice libban, be ðæm yfelum bisenum ðe se deð ðe
him fore beon sceolde.
 18.129.6. Ðonne ætspornað hie, & weorðað mid
ðæm ascrencte.
 18.129.7. Sua eac ðær ðæt heafod bið unhal eall ða
limu bioð idelu, ðeah hie hale sien, sua eac bið se here eal idel,
ðonne he on oðer folc winnan sceal, gif se heretoga dwolað;
 18.129.9. Sua eac ðonne se biscep begæð ða ðeninga ðe
eorðlice deman sceoldon, ðonne ne tyht nan mon his hieremonna mod ne ne
bilt to gæstlicum weorcum, ne nan mon hiera scylda ne ðreað, ac se
hierde bið idel ðe scolde ðære heorde gieman.
 18.129.13. Forðy ne magon ða hieremenn begietan ðæt leoht
ðære soðfæstnesse, forðæm ðonne sio giornfulnes eorðlicra
ðinga abisgað ðæt &git, & ablent ðæs modes eagan mid
ðære costunga ðæm folce, sua sua dust deð ðæs lichoman eagan
on sumra mid ðodene.
 18.129.17. Forðæm suiðe ryhtlice se Aliesend monna cynnes,
ða he us stierde urra womba oferfylle, he cuæð: Behealdað eow ðæt
ge ne gehefegien eowre heortan mid oferæte & oferdrynce & mid
monigfaldre gieminge ðisse worolde.
 18.129.20. & eac he geicte ðærto ege, ða he cuæð:
ðylæs eow hrædlice on becume se færlica domes dæg.
 18.129.21. Ðæs dæges tocyme hwelc he beo he cyðde, ða
he cuæð: He cymð sua sua grin ofer ealle ða ðe eardiað ofer
eorðan.
 18.129.23. Ond eft he cuæð: Ne mæg nan mon twam hlafordum
hieran.
 18.129.24. Ond eac cuæð Paulus, ða ða he wolde arwierðra
monna mod from ðisses middangeardes geferrædenne ateon, suiðe suiðe he
him wiðbræd, ða he cuæð: Ne scyle nan Godes ðeow hine selfne to
ungemetlice bindan on woruldscipum, ðylæs he mislicige ðæm ðe he
ær hine selfne gesealde.
 18.131.3. Ða ða he lærde ðæt ðære ciricean
ðegnas scoldon stilnesse ðære ðenunga habban, ða lærde he hi eac
hu hie hie geæmettian scoldon oðerra weorca;
 18.131.5. He cuæð: Gif ge ymb woroldcunde domas beon scylen,
ðonne nime ge ða ðe on ðæm hirede unweorðuste sien, & settað
ða to domerum, ðæt hie strienen & stihtien ymb ða eorðlican
ðing, ða ðe ne beoð sua suiðe geweorðode mid ðæm gæstlicum
giefum.
 18.131.9. Suelce he openlice cuæde: Gedoð ðæt hie sien on
ðæm oðrum nytte, gif hie on ðæm oðrum ne cunnen.
 18.131.11. Be ðæm eac Moyses, se ðe wæs Gode sua weorð
ðæt he oft wið hine selfne spræc, æt sume cierre Githro his sueor,
ðeah he hæðen & elðiodig wære, hine tælde & sæde
ðæt he on dyslicum gesuincum wære mid ðæs folces eorðlican
ðeowote, ac lærde hine ðæt he gesette oðre for hine to demenne
betweox ðæm folce ymbe hira geflita, ðæt he wære ðæs ðe
freorra to ongietanne ða dieglan & ða gæstlican ðing, ðæt he
meahte ðæt folc ðy wislicor & ðy rædlicor læran;
 18.131.18. Forðæm ða hlafordas & ða recceras scoldon
ðencean ymb ðæt helicuste, & ða underðioddan scoldon don
ðæt unweorðlicre.
 18.131.20. Ða recceras sceolon bion beforan ðæm folce sua
sua monnes eage beforan his lichoman, his weg & his stæpas to
sceawianne.
 18.131.22. Ðonne is ðearf ðæt ðæt dust ðisse
eorðlican giemenne ne aðisðrige ðæt eage ðæs recceres,
forðæm ealle ða ðe ofer oðre bioð, bioð heafda ðara ðe
ðærunder bioð, & ðæt heafod sceal wisian ðæm fotum,
ðæt hie stæppen on ryhtne weg: ufone sceal ðæt heafod giman
ðæt ða fet ne asliden on ðæm færelte, forðæm, gif ða fet
weorðað ascrencte, eal se lichoma wierð gebiged, & ðæt heafod
gecymð on ðære eorðan.
 18.133.3. Hu gerades mæg ðonne se biscep brucan ðære
hirdelican are, gif he self drohtað on ðam eorðlicum tielongum ðe he
oðrum monnum lean sceolde?
 18.133.5. Forðæm ryhtan edleane Dryhten ðreade ðurh ðone
witgan, ða he cuæð: Suelc ðæt folc bið, suelc bið se sacerd.
 18.133.7. Ðonne bið se sacerd suelc suelc ðæt folc bið,
ðonne he ðæt ilce deð ðæt hie doð, & his on ða ilcan
wisan tielað ðe hie doð.
 18.133.8. Ðæt ongeat Heremias se witga, ða ða he suiðe
sarlice weop, & spræc suelce ðæt templ wære eal toworpen;
 18.133.10. He cuæð: Eala, hwy is ðis gold adeorcad?
 18.133.11. & ðæt æðeleste hiew hwy wearð hit
onhworfen?
 18.133.11. Toworpne sint ða stanas ðæs temples, &
licggeað æt ælcre stræte ende.
 18.133.12. Huæt tacnað ðonne ðæt gold ðe is sua
diorwyrðe ofer eall ondweorc, buton ða heanesse ðæs haligdomes?
 18.133.14. Oððe hwæt getacnað ðæt æðele hiew
buton ða arwyrðnes ðære æfesðnesse, ðe eallum monnum is to
lufigenne?
 18.133.16. Hwæt getacniað eac ða stanas ðæs halgan
huses buton ðone had ðære halgan endebyrdnesse?
 18.133.17. Hwæt getacnað eac sio rume stræt butan ðone
widan weg ðisses andwerdan lifes?
 18.133.18. Be ðam ruman wege sio Soðfæsðnes, ðæt is
Crist, ðurh hine selfne he cuæð: ðæt is suiðe rum weg &
widgille ðe læt to færwyrde.
 18.133.20. Ac ðonne bið ðæt gold asueartod, ðonne sio
halignes monnes lifes bið mid eorðlicum weorcum gewemmed.
 18.133.22. Ond ðonne bið ðæt æðeleste hiw onhworfen,
ðonne se æht ðara godra weorca, ðe he ær beeode, bið gewanod,
forðæmðe menn ær wendon ðæt he æfæsðlice drohtode.
 18.133.24. Ac ðonne hwelc æfter halgum hade hine selfne
fæstlice geimpað on eorðlicum weorcum, ðonne bið hit suelc ðæt
fægere hiw ðæs goldes sie onhworfen, & hit sie ablacod &
forsewen for monna eagum.
 18.135.2. & ða giemmas ðara halignessa licggeað toworpne
æfter stræta endum.
 18.135.4. Ðonne licggeað ða giemmas toworpne æfter
strætum, ðonne ða menn ðe hie selfe to ðære ciricean wlite
æmtegian sceoldon on ðæm dieglum ðenungum ðæs temples, ðonne
hie ute wilniað ðara rumena wega ðisse worulde.
 18.135.7. Soðlice ða gimmas ðara halignessa to ðæm
wæron gemacod ðæt hi scoldon scinan on ðæs hiehstan sacerdes
hrægle betwux ðam halegestan halignessum.
 18.135.9. Ac ðonne ða sacerdas to æfæsðnessum &
weorðunga ures Aliesendes ne bædað ða ðe him underðiedde bioð
mid hira lifes geearnungum, ðonne ne beoð hira ðære halegestan
halignesse gimmas on ðæm gerenum ðæs biscepes gierelan, ac licggeað
toworpne æfter strætum, ðonne ða hadas ðære halgan endebyrdnesse
beoð forgiefene ðæm widgillan wegum hiera agenra lusta, & beoð
getigede to eorðlicum tielengum.
 18.135.15. Eac is to witanne ðæt he ne cuæð na ðæt
ða giemmas wæren forsceadne æfter ðæm strætum, ac æt ðara
stræta endum;
 18.135.17. Forðæm ðeah hie woroldcundlice drohtigen, hie
wiliniað ðæt hie ðyncen ða betstan, ond ðeah hie gan on ðone
ruman weg hiera agnes willan & lustfulnesse, hie wilniað ðæt hie mon
hæbbe for ða betstan & ða halgestan.
 18.135.20. & suaðeah hwilum sint to geðafianne for
niedðearfe ðas eorðlican tielunga, & næfre ðeah to suiðe ne
lufige, ðylæs hie gehefegien ðæs monnes mod ðe hi to suiðe
lufað, ðæt he for ðære byrðenne gehefegad & ofersuiðed, ne
sie besenced of ðæm ymestun to ðæm nioðemestum.
 18.135.24. Ond suaðeah monige underfoð heorde, & ðeah
wilniað ðæt hie beon freo & æmtige synderlice him selfum to
gæstlicum weorcum, & noldon beon abisgode nane wuht on eorðlicum
ðingum.
 18.137.1. Ða ðonne hie eallinga agiemeleasiað ðone ymbhogan
woruldcundra ðinga, ðonne ne gefultumað he nawuht to his hieremonna
niedðearfe.
 18.137.3. Forðæm wyrð oft forsewen ðara monna lar, ðonne
hie tælað & hatigað hiera hieramonna unðeawas, & ne dooð him
nan oðer god ðisse weorolde;
 18.137.5. Forðæm ðæt word ðære lare ne mæg
ðurhfaran ðæs wædlan heortan, gif he næfð ða are ðe he on
beon mæge.
 18.137.7. Ac ðonne grewð ðæt sæd suiðe wel ðara
worda, ðonne sio mildheortnes ðæs lareowes geðwænð & gelecð
ða breost ðæs gehierendes.
 18.137.9. Forðæm is niedðearf ðæm reccere ðæt he
mæge & cunne oðerra monna inngeðonc giendgeotan & gewæterian,
& hie eac on hiera niedðearfum utane besio.
 18.137.11. Sua sculon ða hierdas weallan ymb ða geornfulnesse
ðære inneran ðearfe his hieremonna, ðæt he ne forlæte ða
giemenne hira uterran ðearfe.
 18.137.13. Niede sceal bion gebrocen ðæt mod ðara
hieremonna, gif se lareow & se hierde agiemeleasað ðæt he hiera utan
ne helpe.
 18.137.15. Be ðæm se forma hierde sanctus Petrus geornfullice
monode, & cuæð: Ic, eower emnðeowa & Cristes ðrowunge gewita,
ic eow healsige ðæt ge feden Godes heorde ðe under eow is.
 18.137.18. Suiðe hræðe æfter ðon he gecyðde
hwæðer he mænde, ðe ðæs modes foster ðe ðæs lichoman,
ða he cuæð: Ungeniedde, mid eowrum agenum willan, ge sculon ðencean
for eowre heorde Godes ðonces, nals na for fraceðlecum gestreonum.
 18.137.21. Mid ðæm wordum fullice he us warode & lærde
ðætte ðonne hie gefylden & gebeten ða wædle hiera hieremonna,
hie ne wurdon self ofslægene mid ðam sueorde ðære gitsunge,
ðætte ðonne hira niehstan ðurh hie beoð gereorde & gearode
ðæt hie selfe ne fæsten ðæs hlafes ryhtwisnesse.
 18.137.25. Ðas ilcan geornfulnesse ðara hierda sanctus Paulus
aweahte, ða he cuæð: Se ðe ne gimð ðara ðe his beoð, &
huru Godes ðeowa, he wiðsæcð Godes geleafan, & he bið
treowleas.
 18.139.3. & suaðeah betuoxn ðissum simle is to
ondrædenne & geornlice to behealdenne, ðonne hie ða uterran ðing
don sculon, ðæt hie ne sien ðæm innecundan ingeðonce afierrede;
 18.139.5. Forðæm oft ða heortan ðara reccera, sua sua we
ær cuædon, ðonne hie mid ðissum hwilendlicum ðingum hie selfe
abisegiað, & ðæm unwærlice ðiowiað, hi ðonne lætað
acolian ða innecundan lufan, & ne ondrædað him na ðæt hie
forgieten ðæt hie underfengon ðone recedom monna saula.
 18.139.9. Ac hit is ðearf ðætte sio giemen, ðe hie hira
hiremonnum utan don scylen, sie wel gemetgod.
 18.139.11. Be ðæm suiðe wel wæs gecueden to Ezechiele
ðæm witgan ðætte ða sacerdas ne scoldon no hiera heafdu scieran mid
scierseaxum, ne eft hi ne scoldon hira loccas lætan weaxan, ac hie scoldon
hie efsigean mid scearum.
 18.139.14. Suiðe ryhte ða sacerdas sint gehatene sacerdas,
ðæt is on Englisc clænseras, forðæm hie sculon latteowdom gearwian
ðæm geleaffullum & him sculon fore beon.
 18.139.16. Ðæt feax ðonne on hira heafde getacnað ða
uterran geðohtas, ðæt grewð & scinð ofer ðæm brægene,
& his mon ðeah ne gefred;
 18.139.18. Ða giemen ðises andweardan lifes ðæt
getacnað.
 18.139.19. Sua giemeleaslice oft sceacað ure geðohtas from us,
ðæt we his furðum ne gefredað, ðon ma ðe mon his feax mæg
gefredan butan ðam felle, forðæm we oft ymb ungedafenlice wisan
smeageað.
 18.139.22. Ond suaðeah ealle ða ðe for oðrum beon sculon,
sculon habban giemenne ðissa uterrena ðinga, ond ðeah ne sien hi to
fæste to gebundene.
 18.139.24. Suiðe ryhte wæs ðæm sacerde forboden ðæt
he his heafod sceare, & eac ðæt he his feax lete weaxan;
 18.139.26. Ðæt is ðæt he ealle ða geðohtas of his
mode ne aceorfe ðe he scyle his hieremonnum to nytte habban, ne eft he ne
læte forweahsan to suiðe to unnytte & to unryhte.
 18.141.2. Be ðæm wæs suiðe wel gecueden ðæt se
efsigenda efsode his heafod, ðæt is ðæt he sua geornfullice sie ymb
ða giemenne ðissa hwilendlicra ðinga sua sua hit niedðearf sie, ond
ðeah sua sua he mæge hie iðelice butan sare ofaceorfan ðæt hie to
ungemetlice ne forweaxen;
 18.141.6. Ðylæs, ðonne ðæt lif ðæs lichoman bið
gescilðed, ðæt innegeðonc sie gebunden to ðære heortan for
ðære ungemetgunge ðæs ymbehogan ðara uterra ðinga;
 18.141.8. Sua sindon ða loccas to sparienne ðæm sacerde
ðæt hi ða hyde behelien, & ðeah ðæt he hie forceorfe ær,
ær hie on ða eagan feallen.
 19.141.11. Ðætte se reccere his godan weorc for gielpe anum ne
do, ac ma for Godes lufan.
 19.141.13. Betueox ðissum is micel ðearf ðæt se reccere
geornlice wacige & ðence ðæt hine ne cnysse sio wilnung ðæt he
scyle monnum licigean;
 19.141.15. Forðam, ðonne he geornlice ongiett ða inneran
& ða gæstlican ðing on his ingeðonce, & suiðe wel giemeð
ðara uterra ðinga, ðæt he ðonne ma ne wilnige ðæt he self
licige his hieremonnum ðonne Gode;
 19.141.17. Ðylæs ðonne he mid godum weorcum bið
underwreðed, & from woruldmonnum ongiten suelce he sie ælðiedig on
ðiosum middangearde, ðæt he ðonne for ðære wilnunga his agnes
gielpes & heringe ne weorðe ælðiodig from Gode.
 19.141.21. Se bið eallinga Godes gewinna se se ðe wilnað
ðæt he hæbbe ða weorðunga for his godan weorcum ðe God habban
sceolde æt ðæm folce.
 19.143.1. Hwæt we genoh georne witon ðæt se esne ðe
ærendað his woroldhlaforde wifes, ðæt he bið diernes gelires
scyldig wið God, & wið his hlaford eallenga forworht, gif he wilnað
ðæt hio hine lufige, & he hire licige bet ðonne se ðe hine &
ðæt feoh ðider sende.
 19.143.4. Ac ðonne ðæt selflice gegriepð ðæt mod
ðæs recceres, & he wilnað ungemetlice licigean, ðonne beræst he
oft on ungemetlice cueminge, & bið hwilum to ungemetlice smeðe, hwilum
to ungemetlice reðe.
 19.143.8. Ðonne bið ðæt mod awacod ðæs recceres,
ðonne he gesihð ðæt his hieremen agyltað, & he nyle hie arasian,
ðylæs hira lufu aslacige, & he him ðe wirs licige.
 19.143.10. Ac ðone gedwolan his hieremonna ðe he stieran
sceolde he oft to suiðe geðafað, ðonne he ne dear hie ðreagean for
ðære olicunge.
 19.143.12. Be ðæm wæs suiðe wel gecueden ðurh ðone
witgan: Wa ðæm ðe willað under ælcne elnbogan lecggean pyle &
bolster under ælcne hneccan menn mid to gefonne.
 19.143.14. Se legeð pyle under ælces monnes elnbogan, se ðe
mid liðum oliccungum wile læcnian ða men ðe sigað on ðisses
middangeardes lufan, oððæt hie afeallað of hiera ryhtwisnessum.
 19.143.17. Ðonne bið se elnboga underled mid pyle & se
hnecca mid bolstre, ðonne ðæm synfullan menn bið oftogen ðæt hine
mon stiðlice arasige.
 19.143.19. Ðonne hine mon ne cnysð mid nanre reðnesse ne
nanre wiðercueðnisse, ðonne geðafað him mon on ðære hnescean
olecunge ðæt he hine suiðe softe resð on his agnum gedwolan.
 19.143.22. Ac ða recceras ðe hira agnes gilpes giernað,
ðæm hie geðafigað ðyllic ðe hie ondrædað ðæt him derian
mæge æt ðæm gielpe, & him oftion mæge ðisses eorðlican
weorðscipes.
 19.143.24. Ac ða ðe hi wenað ðæt him nan wuht laðes ne
wiðerweardes don ne mæge, ða hie suiðe stiðlice arasigeað, &
mid ealle ofðrysceað;
 19.145.1. Ond hie næfre bilwitlice willað monigean, ac hie
ofergietað ðære hirdelican lufan, & egesiað hie &
ðreatigeað mid onwalde sua sua hlafordas.
 19.145.3. Ðas ðonne wæron ðurh ðone witgan suiðe
ryhtlice geðreade mid ðære godcundan stefne, ða he cuæð: Ge budon
suiðe riclice & suiðe agendlice.
 19.145.5. Ðæt is be ðæm ðe ma lufigeað hie selfe
& hiera agenne weorðscipe ðonne hiera Hlafurdes.
 19.145.7. Hie ðonne ahebbað hie ofer hiera hieremenn, &
ðenceað a hwæt hie don mægen, & ne ðenceað no hwæt hie don
scoldon, & ne ondrædað ðone dom ðe ðæræfter fylgð;
 19.145.9. Ac suiðe scamleaslice gielpað ðisses hwilendlican
onwaldes, & licað him ðæt hie ðæt unaliefede doð aliefedlice,
& hiera hieremonna him nan ne wiðcuið.
 19.145.11. Se ðonne ðe wilnað woh to donne, & wilnað
ðeah ðæt ðæs oðre menn sugigen, he ðonne bið him selfum
gewuta ðæt he wilnað ma ðæt hine mon lufige ðonne ryhtwisnesse.
 19.145.14. Forðæm nan man nis ðe eallunga sua libban mæge
ðæt he hwilum ne agylte.
 19.145.15. Se ðonne wilnað suiður ðæt mon lufige
soðfæsðnesse ðonne hine selfne, se ðe wilnað ðæt mon nanre
ryhtwisnesse fore him ne wandige.
 19.145.17. For ðiosum ðingum sanctus Petrus anfeng suiðe
lustlice Paules tælinge.
 19.145.18. Ond eft Dauið se kyning anfeng suiðe eaðmodlice
his agnes ðegnes cease, ðæt wæs Nathan se witga.
 19.145.20. Forðæm eac ða godan recceras, ðonne hie ne
recceað hwæðer mon hie selfe synderlice & ungemetlice lufige, hie
wenað, ðeah hira hieremenn hie mid ryhte heregen for hiera agnum gewyrhtum,
ðæt hie ðæt don for lufan & for eaðmodnesse, nals for his
geearnungum.
 19.145.24. Ðonne is suiðe micel ðearf ðæt we mid micle
cræfte betueox ðissum gemetgien ða gemetgunge ðæs reccedomes,
ðætte ðonne ðæt mod ðara underðiedra hwæthwugu ryhtlices
ongitan mæg, ðæt hit ðonne sua bald sie for his freodome ðæt hit
ne gewende on selflice & on ofermetto, ðonne his hlaford him to
ungemetlicne anwald forgiefð his spræcce, ðæt he ðonne forðæm
ne forgiete ne ne forlæte his eaðmodnesse.
 19.147.5. Ond ðeah wel gedafonað ðætte ða godan recceras
wilnigen ðæt hie monnum licigen, forðæm ðætte ðurh ða
licunga hi mægen gedon ðætte hiera Dryhten licige ðæm folce, &
hie mægen geteon ðurh ða eahtunge ðe hie mon eahtige hira niehstan to
ðære soðfæsðnesse lufan;
 19.147.9. Nalles forðæm anum ðe hie wilnigen ðæt hi mon
synderlice lufige, ac swelce sio hira lufu si sum weg ðurh ðone hie
mægen lædan ða heortan ðe hie gehiran willað to ðære lufan
ures Scippendes.
 19.147.12. Ac hit is ðeah suiðe earfeðdæde ðæt mon
lustlice ðone lareow gehieran wille ðe mon ne lufað.
 19.147.13. Forðon se ðe for oðre beon sceal, he sceal tilian
ðæt he licige, forðæm ðæt he mæge beon gehiered.
 19.147.15. & ðeah ða his lufe ne sece he no for him selfum,
ðylæs he sie ongieten ðæt he sie wiðerwinna on ðære
diegelnesse his geðohtes, ðæs ðe he bið gesewen ðeow on his
ðenunge.
 19.147.17. Ðæt suiðe wel sanctus Paulus geopenude, ða he
us cyðde ða degolnesse his geornfulnesse, & cuæð: Sua sua ic
wilnige on eallum ðingum ðæt ic monnum cueme & licige.
 19.147.20. & suaðeah eft sona be cuæð: Gif ic monnum
cueme & licige, ðonne ne beo ic no Godes ðeow.
 19.147.21. Hwæt ðonne Paulus ægðer ge licode ge ne
licode;
 19.147.22. Forðæmðe on ðæm ðe he wilnode licigean,
nals no he, ðeahðe he cuæde, ac ðurh hine he wilnode ðæt sio
soðfæstnes monnum licode.
 20.149.1. Ðætte se reccere sceal geornlice wietan ðætte
oft ða unðeawas leogað, & licettað ðæt hi sien gode ðeawas.
 20.149.3. Eac sceal se reccere witan ðæt ða unðeawas
beoð oft geliccette to godum ðeawum & to mægenum ðurh leasunga.
 20.149.4. Monig mon deð micel fæsten, & hæfð ðone
hlisan ðæt he hit do for forhæfdnesse, & deð hit ðeah for
hneawnesse & for feohgitsunge.
 20.149.6. Monig bið agieta his goda & wilnað mid ðy
geearnigan ðone hlisan ðæt he sie rumgiful, & wenað menn ðæt
he hit do for kystum, & bið ðeah for gielpe ma ðonne for lufan.
 20.149.9. & oft eac ungemetlico forgifnes bið gelicet,
ðæt mon weneð ðæt hit sie mildheortnes.
 20.149.10. Ond oft eac ungemetlicu irsung bið gelicet, ðæt
menn wenað ðæt hit sie ryhtwislic anda.
 20.149.12. Oft mon bið suiðe rempende, & ræsð suiðe
dollice on ælc weorc & hrædlice, & ðeah wenað men ðæt
hit sie for arodscipe & for hwætscipe.
 20.149.14. Oft mon bið suiðe wandigende æt ælcum weorce
& suiðe lætræde, & wenað menn ðæt hit sie for
suarmodnesse & for unarodscipe, & bið ðeah for wisdome & for
wærscipe.
 20.149.16. Forðæm is micel niedðearf ðæt se reccere
ða ðeawas & ða unðeawas cunne wel toscadan, ðylæs se hneawa
& se gitsigenda fægnige ðæs ðætte menn wenen ðæt he sie
gehealdsum on ðæm ðe he healdan scyle oððe dælan.
 20.149.19. Oððe eft se gielpna & se agita for his goda
mierringe gielpe, & wene ðæt he sie kystig & mildheort.
 20.149.21. Oððe eft se ðafetere, se ðe wile forgiefan
ðæt he wrecan sceolde, to ecum witum geteo his hieremenn.
 20.149.22. Oððe eft se ðe ungemetlice wricð ða scylda,
ðæt he self suiður on ðæm ne gesyngige.
 20.149.24. Oððe eft ðæt he ryhtlice & stiðlice
wrecan sceolde, ðæt he ðæt ne forielde, ðylæs se ryhtwislica
anda acolige, ðæt he hit eft sua eaðe wrecan ne mæge, ðætte
forðy to ungemetlice ne sie geliðod ðæm scyldgan, ðylæs him
ðæs godan weorces lean losige ðe he mid ðære steore geearnian
sceolde.
 21.151.5. Hu gesceadwis se reccere sceal bion on his ðreaunga
& on his oleccunga, & eac on his hatheortnesse & on his
monðwærnesse.
 21.151.8. Eac is to wietanne ðætte hwilum bið god wærlice
to miðanne his hieremonna scylda & to licettanne suelce he hit nyte;
hwilum eft to secganne; hwilum, ðeah hit mon cuðlice wite, hit is to
forberanne;
 21.151.11. Hwilum eft smealice & geornlice to seccanne;
 21.151.11. Hwilum liðelice to ðreatianne;
 21.151.12. Hwilum suiðlice & stræclice to ðrafianne.
 21.151.12. Monige sint, swa swa we ær cuædon, ðe mon sceal
wærlice liccettan, & ðeahhwæðre eft cyðan, forðæm þæt
hie ongieten ðæt hie mon tæle, & ðæt eaðmodlice geðafigen,
& ðonne ða scylda ðe hie diogollice on him selfum forberað hie
geornlice on hiera agnum ingeðonce sceawigen, & on him selfum demen &
wrecen, & hie forscamige ðæt hie eft sua don;
 21.151.18. Ðonne bið he self geladod wið hine selfne mid his
agenre scame & mid his geðylde & eac mid his recceres.
 21.151.19. Be ðære ildinge suiðe wel Dryhten ðreade
Iudeas, ða he ðurh ðone witgan cuæð: Ge sindon leogende: næron ge
no min gemunende, ne ge no ne geðohton on eowerre heortan ðæt ic
suugode, suelce ic hit ne gesawe.
 21.151.22. He ilde, & ðafode ða scylda, & ðeah he him
gecyðde;
 21.151.23. Ðeah ðe he wið ða scyldgiendan swugode, he hit
him ðeah suigende gesæde.
 21.151.24. Ac monige scylda openlice witene beoð to forberanne,
ðonne ðæs ðinges tima ne bið ðæt hit mon sidelice gebetan
mæge.
 21.153.2. Swa se læce, ðonne he on untiman lacnað wunde, hio
wyrmseð & rotað.
 21.153.3. Forðæm buton he ðone timan aredige ðæs
læcedomes ðonne bið hit swutol ðæt se lacnigenda forliesð ðone
cræft his læcedomes.
 21.153.5. Ac ðonne se lareow ieldende secð ðone timan ðe he
his hieremenn sidelice on ðreatigean mæge, ðonne bið hit swutol
ðæt he bierð on his geðylde ða byrðenne hira scylda.
 21.153.8. Be ðæm is swiðe wel gecueden ðurh ðone
salmsceop, he cwæð: ða synfullan bytledon uppe on minum hrygge.
 21.153.9. He sarette ðætte ða synfullan sceoldon bytlan
onuppan his hrycge, swelce he openlice cuæde: ðonne ic man geryhtan ne
mæg & hine gelæran, ðonne bið me suelce ic hine bære uppe on
minum hrycge.
 21.153.12. Ac manegu diglu ðing sindon nearolice to smeageanne,
ðætte se reccere mæge ongietan be sumum tacnum on his hieremonna mode
eal ðæt ðær gehyddes lutige, & on ðæm anbide ðe he hira
fandige, ðæt he mæge hwilum ongietan micel of lytlum.
 21.153.16. Be ðæm wæs suiðe ryhte to Ezechiele ðæm
witgan gecueden: ðu monnes sunu, ðurhðyrela ðone wag.
 21.153.18. Ða ic ða ðone wah ðurhðyreludne hæfde,
cuæð se witga, ða iewde he me ane duru beinnan ðæm wealle, &
cuæð to me: Gong inn, geseoh ða scande & ða wierrestan ðing ðe
ðas menn her doð.
 21.153.21. Ic ða eode inn, & geseah ðær ða anlicnessa
eallra creopendra wuhta & ealra anscunigendlicra nietena, & ealle ða
hearga Israhela folces wæron atiefrede on ðæm wage.
 21.153.23. Hwæt elles meahte beon getacnod ðurh Ezechiel buton
ða scirmenn, & ðurh ðone wah seo heardheortnes ðara hieremonna?
 21.153.25. Hwæt is ðonne sio ðyrelung ðæs wages buton
scearplicu & smealicu fandung ðæs modes, ðæt mon mid ðære
ðurhðyrelige ðone weall, & onluce ða heardan heortan, &
gehnescige?
 21.155.3. He cuæð: ða ic hæfde ðone weall
ðurhðyrelod, ða geseah ic duru.
 21.155.4. Suelce he cuæde: ða ic ðære heortan heardnesse
mid geornfullicre fandunge & ascunge & ðreaunge toslat, ða geseah
ic suelce ic gesawe sume duru onlocene, ðurh ða ic geseah on ðæm ðe
ic læran scolde ealle ða innemestan geðohtas.
 21.155.7. Be ðæm wæs suiðe wel gecueden: Gong inn, &
geseoh ða heardsælða & ða sconde ðe ðas her doð.
 21.155.8. Ðæt is ðonne suelce he ingaa & geseo ða
scande, ðonne he ongiet be sumum ðingum oððe ðeawum utanne
ætiewdum eall ðæt hie innan ðenceað, & sua ðurhfærð his
andgit ðæt mod his hieremonna ðætte him bið eall cuð ðæt hie
unaliefedes ðenceað.
 21.155.12. Forðæm wæs eac gecueden: Ic ða eode inn, &
geseah ða anlicnessa ealra creopendra wuhta & eac onscuniendlicra
nietena.
 21.155.14. Ða creopendan wuhta getacnigeað ða eorðlican
geðohtas.
 21.155.15. Ða nietenu ðonne beoð hwæthwuguningas from
eorðan ahæfen, & suaðeah onlutað to ðære eorðan forðæm
hie sculon bi ðære libban.
 21.155.17. Ða creopendan & ða scnicendan licgeað mid
ealle lichoman on eorðan.
 21.155.18. Ða nietenu ðonne, ðeah hie maran sien, hie beoð
suiður ahæfen from eorðan, & suaðeah for ðære gewilnunge
hiera giefernesse hie simle locigeað to ðære eorðan.
 21.155.20. Ða creopendan wuhta beinnan ðam wage getacniað
ða ingeðoncas ðe wealcað in ðæs monnes mode, ðe æfre willað
licgean on ðæm eorðlicum gewilnungum.
 21.155.24. Ða nietenu ðonne ðe he geseah binnan ðæm wage
getacnigeað ðonne mon hwæt ryhtlices & gerisenlices geðencð,
ðonne ne ligeð he eallinga on ðære eorðan sua ða creopendan wuhta,
ac bið hwæthwugu upahæfen sua ðæt neat from eorðan;
 21.157.2. Ac for ðære gewilnunga woroldgielpes & gietsunga
he onlytt ungerisenlice to ðissum eorðlicum, sua ðæt neat for
gifernesse onlyt to ðære eorðan.
 21.157.4. Eac wæs gesewen on ðæm wage atifred ealle ða
heargas Israhela folces, & eac sio gietsung ðe sanctus Paulus cuæð
ðæt wære hearga & idelnesse gefera.
 21.157.6. Suiðe ryhtlice hit wæs awriten æfter ðæm
nitenum ðæt ða heargas wæron atiefrede, forðam ðeah ðe ful
monige mid gerisenlicum weorcum arisen from eorðan, mid ungerisenlicum
gewilnungum ðissa woroldðinga hie hie selfe alecgeað on eorðan.
 21.157.10. Forðy wæs suiðe wel gecueden ðæt hit wære
atiefred, forðæm ðonne mon smeað on his mode ymb hwelc eorðlic
ðing, ðonne deð he suelce he hit amete & atiefre on his heortan,
& sua tweolice & unfæsðlice he atiefreð ðæs ðinges
onlicnesse on his mode ðe he ðonne ymb smeað.
 21.157.14. Eac is to wietanne ðæt æresð bið se wah
ðurhðyrelod, & siððan mon wyrcð duru to.
 21.157.15. Gif sio ðonne ontyned bið, ðonne mæg mon geseon
gif ðær hwelc dieglu scond inne bið, sua se witga dyde.
 21.157.17. Feorrane ðu meaht geseon, gif se wah bið ðyrel, ac
ðu ne meaht geseon hwæt ðærinne bið gehyddes, buton ðu ða duru
ontyne.
 21.157.19. Sua ðu meaht ælcne unðeaw on ðæm menn
æresð be sumum tacnum ongietan, hwæs ðu wenan scealt, ær he hit
mid wordum oððe mid weorcum cyðe.
 21.157.21. Sieððan he hit ðonne mid ðara awðrum cyð,
ðonne bið sio duru ðære unryhtwisnesse ontyned ðæt ðu meaht
geseon eall ðæt yfel openlice ðæt ðærinne lutað.
 21.157.23. Monige hira ðonne sindon suiðe liðelice to
ðreageanne, ðonne he of yfelum willan ne gesyngað, ac of unwisdome &
ungewisses oððe ungewealdes oððe of flæsclicum gecynde oððe of
wacmodnesse & of unbieldo oððe of untrymnesse modes oððe lichoman.
 21.159.2. Forðæm is suiðe micel niedðearf ðæt mon mid
micelre gemetgunge suelcra scylda ðreaunga geliðige & gemetgie,
forðæmðe we ealle, ðe hwile ðe we libbað on ðissum deadlican
flæsce, ðære tidernesse & ðære hnescnesse ures flæsces we
beoð underðiedde.
 21.159.6. Bi him selfum ælc mon sceal geðencean hu he oðrum
deman wille, ðylæs he sie ongieten ðæt he sie onstyred &
onæled mid ðæm andan his hieremonna unðeawa, & hæbbe hine
selfne forgietenne.
 21.159.9. Be ðæm suiðe wel Paulus us manode, ða he
cuæð: Gif hwa sie abisegod mid hwelcum scyldum, ge ðonne ðe
gæsðlice sindon gelærað ða suelcan mid monnðwærnesse
gæste;
 21.159.11. Gesceawiað eow selfe, ðylæs eow becume costung.
 21.159.12. Suelce he openlice cuæde;
 21.159.13. Ðonne eow misliciað ða mettrumnessa ða ge on
oðrum monnum geseoð, ðonne geðence ge hwæt ge sien & hwelce ge
sien;
 21.159.14. Forðæm ðæt ge eower mod gemetgien on ðæm
niðe, ðonne ge eow selfum ondrædað ðæt ðæt ge on oðrum
monnum tælað.
 21.159.16. Ond ðeah sindon monige suiðe suiðe to
ðreageanne, ðonne hie selfe nyllað ongietan hiera scylda, ðæt hi
ðonne gehieren ðreagende of ðæs lariowes muðe hu micle byrðenne
hie habbað on hiera scyldum;
 21.159.19. Ðonne hie willað him selfum ðæt yfel ðæt
hie ðurtugon to suiðe gelihtan, ðæt hie ðonne ondræden for
ðæs lareowes ðreaunga ðæt hie hit him gehefegigen.
 21.159.21. Ðæt ðonne bið ðæs recceres ryht ðæt
he ðurh ða stemne his lariowdomes ætiewe ðæt wuldor ðæs
uplican eðles, & hu moniga digla costunga ðæs ealdan feondes
lutigeað on ðys andweardan life he eac geopenige, ond ðæt he his
hieremonna yfelu to hnesclice forberan ne sceal, ac mid miclum andan &
reðnesse him stiere, ðylæs he sie scyldig ealra hira scylda, ðonne him
hiera na ne ofðyncð.
 21.161.2. Be ðæm wæs suiðe wel gecueden to Ezechiele: Nim
sume tigelan, & lege beforan ðe, & writ on hiere ða burg
Hierusalem.
 21.161.4. & sona æfter ðæm he cuðæ: Besittað hie
utan, & wyrceað oðer fæsten wið hie, & berað hiere hlæd
to, & send ðærto gefylcio, & ðerscað ðone weall mid rammum.
 21.161.6. & eft he him tæhte to fultome ðæt he him
gename ane iserne hearstepannan, & sette betweoh hine & ða burg for
iserne weall.
 21.161.8. Hwæt tacnað ðonne Ezechhiel se witga buton ða
lareowas, to ðæm is gecueden: Genim ðe ane tigelan, & lege beforan
ðe, & writ on hiere ða burg Hierusalem?
 21.161.10. Ða halgan lareowas ðonne him nimað tigelan,
ðonne hie ðara eorðlicra monna heortan underfoð to læranne.
 21.161.12. Ðonne hie lecgeað ða tieglan beforan hie, ðe him
beboden wæs ðæt hi scolden ða ceastre Hierusalem on awritan, ðonne
hie behealdað ealle ða inngeðoncas hiora modes, & suiðe geornlice
giemað ðæt hie ða eorðlican heortan gelæren, & him ætiewen
hwelc sie ðære uplican sibbe gesiehðe, & hu on idelnesse man ongiett
Godes ðæt hefonlice wundor, gif he ne ongiett hu monega costunga ðæs
lytegan feondes him on feallað.
 21.161.18. Suiðe wel he hit geicte mid ðysum, ða he
cuæð: Ymbsittað ða burg suiðe gebyrdelice, & getrymiað eow
wið hie.
 21.161.20. Ða halgan lareowas ymbsittað ða tieglan, ðe sio
burg Hierusalem on atiefred bið, ðonne hi ðam menniscan mode, ðe ðeah
ðæt uplice lif secð, ætiewað hu manega him on ðys andweardum life
frecenlice wiðerwearde unðeawas him wiðfeohtað, & hu æghwelc syn
bið sætigende ðæs ðiondan monnes.
 21.161.24. & suæ suæ se here sceolde bion getrymed
onbutan Hierusalem, suæ sculon beon getrymed ða word ðæs sacerdes
ymbutan ðæt mod his hieremonna.
 21.163.1. & ne sceal he no ðæt an bodigan his hieremonnum
hu ða synna him wiðwinnað, ac he him sceal eac cyðan mid hwelcum
cræftum he him wiðstondan mæg.
 21.163.4. Swiðe ryhtlice wæs se eaca ðær to gedon, ða
mon to ðæm witgan cuæð: Wyrceað fæsten ymb ða burg.
 21.163.5. Wiotodlice fæsten wyrcð se halga lariow ymb ða
burg ðæs modes ðe he gelærð ðone cræft hu hit mæg costingum
wiðstondan/, & him eac gesægð hu ðæm monnum ðe him mægen
& cræft wiexð, hu him eac hwilum eakiað æfter ðæm mægenum
ða costunga.
 21.163.9. Be ðæm wæs suiðe ryhte gecueden: Berað hire
to hlæd, & ymbsittað hie, & gað to mid rammum.
 21.163.10. Ðonne bireð ælc lareow hlæd to ðæs monnes
mode, ðonne he him gecyðð hu sio byrðen wiexð & hefegað.
 21.163.12. Eac he aræð ceastre wið Hierusalem, ðonne he
ðæm ryhtlicum inngeðonce his hieremonna foresægð ða dieglan
sætenga ðæs lytegan feondes, ðe he him wenan mæg.
 21.163.14. & eac he bierð rammas ymbutan ðæt mod his
hieremonna, ðonne he him gecyð mid hu scearplicum costungum we sint
æghwonon utan behrincgde, & se weall ures mægenes ðurhðyrelað
mid ðan scearpan ramman ðara costunga.
 21.163.18. Ond suaðeah nu, ðeah se lareow ðis eall smealice
& openlice gecyðe, ne forstent hit him noht, ne him nohte ðon ma ne
beoð forlætna his agna synna, buton he sie onæled mid ryhtwislicum
andan wið his hieremonna scylda.
 21.163.21. Be ðæm is git suiðe ryhtlice gecueden to ðæm
witgan: Genim ðe ane iserne hierstepannan, & sete betweoxn ðe &
Hierusalem for iserne weall.
 21.163.23. Ðurh ða pannan is getacnod se wielm ðæs modes,
& ðurh ðæt isern ðæt mægen ðara ðreatunga.
 21.165.1. Hwæt is ðienga ðe bieterre sie on ðæs
lareowes mode, oððe hit suiður gehierste & gegremige ðonne se anda
ðe for ryhtwisnesse bið upahæfen?
 21.165.3. Mid ðisse pannan hierstinge wæs Paulus onbærned,
ða he cuæð: Hwa bið medtrum, ðæt ic ne sie eac for his ðingum
seoc?
 21.165.5. Oððe hwa bið gescended, ðæt me forðæm ne
scamige?
 21.165.5. Ond sua hwelc sua mid ðam Godes andan bið onæled,
ne bið he for giemeleste gehiened, ac he bið stranglice wið ða getrymed
on ecnesse.
 21.165.7. Bi ðæm wæs suiðe ryhte gecueden to ðæm
witgan: Sete iserne weall betuh ðe & ða burh.
 21.165.9. Ða isernan hierstepannan he tæhte for iserne weall
to settanne betuh ðæm witgan & ðære byrig, forðam nu ða
recceras ætiewað sua strangne andan ðy hie wiellað ðæt hie hiene
eft hæbben on ðæm ecan life betux him & hiera hieremonnum to
isernum wealle, ðæt is to gewitnesse ðæt hit him ne licode, ðeah he
hit gebetan ne meahte.
 21.165.14. Forðæm ðonne ðæs recceres mod wyrð to
reðe on ðære ðreaunga, ðonne abiersð ðær hwilum hwæthwugu
ut ðæs ðe he sugian sceolde.
 21.165.16. Ond oft eac gelimpeð, ðonne he to suiðe & to
ðearllice ðreapian wile his hieremenn, ðæt his word beoð gehwyrfedo
to unnyttre oferspræce.
 21.165.18. Ðonne sio ðreaung bið ungemetgad, ðonne bið
ðæt mod ðæs agyltendan mid ormodnesse geðrysced.
 21.165.19. Forðæm is micel ðearf, ðonne se reða reccere
ongiett ðæt he his hieremonna mod suiður gedrefed hæfð ðonne he
scolde, ðæt he sona forðæm hreowsige, ðæt he ðurh ða
hreowsunga gemete forgiefnesse beforan ðære Soðfæsðnesse ðæs
ðe he ðurh ða geornfulnesse his andan gesyngade.
 21.165.23. Ðæt ilce Dryhten God us bisnade ðurh Moysen, ða
he cuæð: Gif hwa gonge bilwitlice mid his friend to wuda treow to
ceorfanne, & sio æcs ðonne awient of ðæm hielfe, & sua
ungewealðes ofslieð his geferan, he ðonne sceal fleon to anra ðara
ðreora burga ðe to friðstowe gesette sint & libbe, ðylæs hwelc
ðara niehstena ðæs ofslægenan for ðæm sare his ehte, & hine
ðonne gefoo & ofslea.
 21.167.4. To wuda we gað mid urum freondum sua oft sua we
sceawiað ura hieremonna unðeawas;
 21.167.5. & bilwitlice we heawað ðone wudu, ðonne we
ðara gyltendra scylda mid arfæsððes ingeðonces lare anweg
aceorfað.
 21.167.7. Ac sio æcs wint of ðam hielfe, & eac us of
ðære honda, ðonne ðonne sio lar wint on reðnesse suiður ðonne
mon niede scyle.
 21.167.9. Sio æcs wient of ðæm hielfe, ðonne of ðære
ðreatunga gað to stiðlico word, & mid ðam his freond gewundað,
oððe ofsliehð, ðonne he hine on unrotnesse oððe on ormodnesse
gebringð mid his edwite, ðeah he hit for lufum do, ðæt he geopenige
his unðeawas.
 21.167.13. Suaðeah ðæt geðreatade mod bið suiðe raðe
gehwierfed to fiounga, gif him mon to ungemetlice mid ðære ðreapunga
oferflygð suiður ðonne mon ðyrfe.
 21.167.15. Ac se se ðe unwærlice ðone wuda hiewð, &
sua his freond ofsliehð, him bið nidðearf ðæt he fleo to ðara
ðreora burga anre, ðæt on sumere ðara weorðe genered, ðæt he
mote libban;
 21.167.18. Ðæt is ðæt he gehweorfe to hreowsunga, &
sua fleo to ðara ðreora burga sumere, ðæt is tohopa & lufu &
geleafa.
 21.167.19. Se to anra ðara burga gefliehð, ðonne mæg he
bion orsorg ðæs monnsliehtes;
 21.167.21. Ðeah hine ðær meten ða niehstan ðæs
ofslægenan, ne sleað hi hiene na: forðæm ðonne se ðearla & se
ryhtwisa Dema cymð, se ðe hine on urne geferscipe ðurh flæsces gecynd
gemengde, ne wriecð he mid nanum ðingum ða scylde on him, forðæm
under his forgiefnesse hine gefrieðode sio lufu & se geleafa & se
tohopa.
 22.169.1. Hu swiðe se reccere sceal beon on his smeaunga abisgod
ymb ða halgan æ.
 22.169.3. Ac eall ðiss aredað se reccere suiðe ryhte, ðonne
he for godes lufum & for Godes ege deð ðæt ðæt he deð, &
ælce dæge geornfullice smeað ða bebodu halegra gewrita, ðætte on
him sie upparæred se cræft ðære giemenne ymbe ða foresceawunga
ðæs hefonlican lifes, ðonne singallice ðisse eorðlican drohtunge
gewuna wile toweorpan, buton hine sio myndgung ðara haligra gewrita
onbryrde;
 22.169.8. Forðæm se eorðlica geferscipe hine tiehð on ða
lufe his ealdan ungewunan, he sceal simle higian ðæt he weorðe onbryrd
& geedniwad to ðæm hefonlican eðle.
 22.169.11. Ac his mod bið suiðe ieðegende & suiðe
abisgad mid eorðlicra monna wordum, forðam hit is openlice cuð ðætte
sio uterre abisgung ðissa woroldðinga ðæs monnes mod gedrefð, &
hine scofett hidres ðædres, oððæt he afielð of his agnum willan;
 22.169.14. Ac him bið ðearf ðæt he hine genime simle be
ðære leornunge haligra gewrita, & be ðam arise.
 22.169.16. For ðiosum ðingum manade Paulus Timotheum his cniht,
& cuæð: ðonne ic cume, ðonne beo ðu abisgad ymbe rædinge.
 22.169.17. & eft Dauit be ðam ilcan spræc, ða he
cuæð: Loca, Dryhten, hu suiðe ic lufige ðine æ;
 22.169.19. Ealne dæg ðæt bið min smeaung.
 22.169.19. Eft bi ðys ilcan Dryhten bebead Moyse hu he scolde
beran ða earce, ða he cuæð: Wyrc feower hringas ælgyldene, &
ahoh hie suiðe fæste on ða feower hyrnan ðære earce;
 22.169.22. & hat wyrcean twegen stengas of ðæm treowe,
ðe is haten sethim, ðæt ne wyrð næfre forrotad;
 22.169.23. & befoh utan mid golde: & sting ut ðurh ða
hringas bi ðære earce sidan, ðæt hie man mæge beran on ðam,
& læt hi stician ðæron;
 22.171.1. Ne tio hie mon næfre of.
 22.171.2. Hwæt mæg ðonne elles seo earc tacnian buton ða
halgan ciricean, on ðære sculon hangian ða feower hringas on ðam
feower hyrnum, ðæt sint ða feower hyrnan ðises middangeardes, binnan
ðæm is tobrædd Godes folc, ðæt is utan begyrdd mid ðam feower
godspellum?
 22.171.5. Ða saglas ðonne, ðe mon ða earce big beran sceal,
sticiað eallne weg inn on ðam hringum ða earce mid to beranne, ða
beoð geworht of ðæm treowe sethim, ðæt næfre ne rotað.
 22.171.8. Sua sindon to seceanne stronge & unaðrotene
lareowas & ðurhwuniende on ðære lare haligra boca, ða simle sculon
bion bodiende ymbe ða anmodnesse ðære halgan gesomnunga, sua sua ða
anbestungne saglas ða earce berað.
 22.171.11. Ðæt is ðonne ðæt mon ða earce bere on
ðæm saglum, ðætte ða godan lareowas ða halgan gesomnunge
lærende ða niwan & ða ungeleaffullan mod mid hira lare gelæde to
ryhtum geleafan.
 22.171.14. Ða saglas is beboden ðæt scoldon beon mid golde
befongne.
 22.171.15. Ðæt is, ðonne ða lareowas mid wordum oðre
menn lærat, ðæt hi eac selfe on hira agnum weorcum biorhte scinen.
 22.171.17. Be ðam saglum is suiðe gesceadlice gecueden ðæt
hie sculon simle stician on ðam hringum, & næfre ne moton him beon
ofatogene, forðæm is micel niedðearf ðætte ða ðe beoð gesette
to ðære ðenunga ðæs lareowdomes ðæt hi næfre ne gewiten
from ðære geornfulnesse ðære rædinge & leornunge haligra
gewrita.
 22.171.21. Forðæm is eac gecueden ðætte simle ða
ofergyldan saglas sceolden stician on ðæm gyldnum hringum, ðylæs hine
ænig wuht gælde ungearowes, ðonne mon ða earce beran scolde.
 22.171.24. Ðæt is ðonne ðonne ðara lareowa hieremenn
hwæthwugu gæsðlices to him secað, & hi frinað, ðonne is
suiðe micel scand gif he ðonne færð secende hwæt he sellan scyle,
ðonne he iowan scolde ðæt him mon to ascað.
 22.173.2. Ac ðonne sticiað ða saglas suiðe singallice on
ðæm hringum, ðonne ða lareowas simle on hira heortum smeagað ða
halgan gewritu.
 22.173.4. Ond ðonne hi hebbað suiðe arodlice ða earce up,
ðonne hi suiðe hrædlice bioð gearwe to læranne ðætte ðonne
ðearf bið.
 22.173.6. Bi ðæm suiðe wel se forma hierde ðære halgan
ciricean, ðæt is sanctus Petrus, manode oðre hierdas, ða he cuæð:
Bioð simle gearwe to læranne & to forgiefanne ælcum ðara ðe iow
ryhtlice bidde ymbe ðone tohopan ðe ge habbað on eow.
 22.173.9. Suelce he openlice cuæde: Ne bregden ge no ða
stengas of ðæm hringum, ðylæs sio earc si ungearo to beranne.
 23.173.12. Hu micel scyle bion ðæt toscead, & hu mislice
mon scyle menn læran mid ðæm cræfte ðæs lareowdomes.
 23.173.14. Nu ðonne oð ðiss we rehton hwelc se hierde bion
sceal;
 23.173.14. Nu we him willað cyðan hu he læran sceal, sua sua
hit lange ær us ðære eadegan gemynde wer Gregorius lærde, se wæs
oðrum noman genemned Nanzanzenus, he cuæð: Ne gedafenað hit no
ðæt we ealle menn on ane wisan læren, forðam hie ne sint ealle anes
modes & anra ðeawa.
 23.173.18. Forðæm oft sio ilce lar ðe oðrum hielpeð, hio
dereð ðæm oðrum;
 23.173.19. Sua sua manegra cynna wyrta & grasu beoð
gegaderad, þe neat batigað fore, sumu cuelað;
 23.173.21. Sua sua mid liðre wisðlunga mon hors gestilleð,
sua eac mid ðære illcan wistlunga mon mæg hund astyrigean;
 23.173.22. Sua beoð eac monige læcedomas ðe sume adle
gelytliað, & sume gestrongiað;
 23.175.1. Sua eac hlaf ðe strongra monna mægen gemiclað, he
gelytlað cilda.
 23.175.1. For ðære ungelicnesse ðara hieremonna sculun beon
ungelic ða word ðæs lareowes, ðæt he hiene selfne geðeode to
eallum his hieremonnum, to æghwelcum be his andefne, & ðeah
hwæðre/ sua suiðe sua he of ðære æwe & of ðære ryhtan
lare ne cerre.
 23.175.5. Hwæt cueðe we ðonne hwelce sin ða inngeðoncas
monna buton suelce sumere hearpan strengas aðenede, ða se hearpere suiðe
ungelice tiehð styreð, & mid ðy gedeð ðæt hi nanwuht ungelice
ðæm sone ne singað ðe he wilnað?
 23.175.9. Ealle he gret mid anre honda, ðy ðe he wile ðæt
he anne song singen, ðeah he hie ungelice styrige.
 23.175.10. Sua sceal æghwelc lareow to anre lufan & to anum
geleafan mid anre lare & mid mislicum manungum his hieremonna mod
styrigean.
 23.175.12. On oðre wisan mon sceal manian weras, on oðre wif;
 23.175.13. & on oðre wisan ealde, on oðre giong; & on
oðre wisan earme, on oðre eadige;
 23.175.13. & on oðre wisan ða bliðan, on oðre ða
unrotan;
 23.175.14. & on oðre wisan ða underðieddan, on oðre
ða ofer oðre gesettan;
 23.175.15. On oðre wisan ða ðeowas, on oðre ða
hlafurdas;
 23.175.16. & on oðre wisan ða woroldwisan, on oðre ða
dysegan;
 23.175.17. & on oðre wisan ða scamleasan, on oðre ða
scamfæstan;
 23.175.18. & on oðre wisan ða ofermodan, on oðre ða
wacmodan;
 23.175.19. Ond on oðre wisan ða ungeðyldegan, on oðre wisan
ða geðyldegan;
 23.175.20. & on oðre wisan ða welwillendan, on oðre ða
æfstegan;
 23.175.21. & on oðre wisan ða bilwitan, on oðre ða
felaspræcan;
 23.175.21. On oðre wisan ða halan, on oðre ða unhalan;
 23.175.22. Ond on oðre wisan ða ðe for ege forberað
ðæt hi yfel ne doð, on oðre wisan ða ðe sua aheardigað ðæt
hi hit for nanum ege ne forlætað;
 23.175.24. & on oðre wisan ða suiðe suigean, on oðre
ða felaidelspræcæn;
 23.175.25. & on oðre wisan ða slawan, on oðre ða ðe
beoð to hrade;
 23.177.1. & on oðre wisan ða manðuæran, on oðre
ða grambæran;
 23.177.2. & on oðre wisan ða eaðmodan, on oðre ða
upahæfenan;
 23.177.3. & on oðre wisan ða anwillan, on oðre ða
ungestæððegan & unfæsðrædan;
 23.177.4. & on oðre wisan ða ofergifran, on oðre ða
fæstendan;
 23.177.5. & on oðre wisan ða ðe mildheortlice hira agen
sellað, on oðre ða ðe æfter oðerra monna ierfe flitað, & hie
reafigeað;
 23.177.6. & on oðre wisan ða ðe nohwæðer ne oðerra
monna ne reafiað, ne hiera agen rumedlice ne dælað;
 23.177.8. & on oðre wisan ða ðe hira agen rumedlice
sellað, & ne forlætað ðeah ðæt hie oðerra monna ne
reafien;
 23.177.9. & on oðre wisan ða ungemodan, on oðre ða
gemodan;
 23.177.10. & on oðre wisan ða wrohtgeornan ðe cease
wyrceað, & on oðre ða gesibsuman;
 23.177.11. Ond on oðre wisan sint to manianne ða ðe ða word
ðære halgan æ ryhte ne ongietað, on oðre ða ðe hi ryhtlice
ongietað, & ðeah for eaðmodnesse wandiað ðæt hi hit ne
sprecað;
 23.177.14. Ond on oðre wisan ða ðe fullfremede ne beoð
nohwæðer ne on ieldo ne on wisdome, & ðeah for hrædwilnesse to
foð, & on oðre wisan ða ðe medomlice & wel magon læran,
& him ðeah ondrædað for eaðmodnesse, ðæt hie hit forðy
forlætað;
 23.177.17. & on oðre wisan ða ðe ðisse hwilendlican are
wilniað, & him nan gesuinc ne ðyncð ðæt hi hie hæbben, on
oðre ða ðe him ðyncð micel earfoðu & micel gesuinc to habbanne,
& hiera suaðeah wilniað;
 23.177.20. Ond on oðre wisan ða ðe beoð mid synscipe
gebundene, on oðre ða ðe beoð frio ðara benda;
 23.177.21. & on oðre wisan ða ðe ða ðurhtogenan synna
wepað, on oðre ða ðe ða geðohtan wepað;
 23.177.23. & on oðre wisan ða ðe ða ærgedonan
wepað, & ðeah ne forlætað, on oðre ða ðe hi forlætað,
& suaðeah ne wepað;
 23.177.24. & on oðre wisan ða ðe ða unaliefedan ðing
doð, & hie eac herigað, & on oðre wisan ða ðe hie tælað,
& hi suaðeah ne forlætað;
 23.179.1. & on oðre wisan ða ðe mid sumere unryhtwilnunga
beoð færinga hrædlice ofersuiðede, on oðre ða ðe on ðære
synne ealnu weg licgað, mid geðeahte to gebundene;
 23.179.4. & on oðre wisan ða ðe ða lytlan scylda
oftrædlice wyrceað, on oðre wisan ða ðe ða lytlan forgað, &
ðeah hwilum ða maran wyrceað;
 23.179.6. & on oðre wisan ða ðe nan god nyllað
onginnan, on oðre ða ðe hit onginnan willað, & næfre ne
geendigað;
 23.179.7. & on oðre wisan ða ðe dearninga yfel doð,
& god eawunga, & on oðre wisan ða ðe hira god helað ðe hie
doð, & ne reccað ðeah menn wenen ðæt hie yfel don, & eac mid
sumum ðingum gedoð ðæt menn wenað ðæt hi yfel don.
 23.179.11. Hu nytt rehton we nu & rimdon ða cægan, buton
we eac feawum wordum ætiewen hwæt hie healden, & sua we swiotolusð
mægen æfter gereccan?
 24.179.14. Ðætte on oðre wisan sint to monianne weras, on
oðre wif.
 24.179.15. On oðre wisan sint to manianne weras, on oðre wif.
 24.179.15. Ða weras mon sceal hefiglecor & stiðlecor
læran, & ða wif leohtlecor;
 24.179.16. Forðæm ðæt ða weras higigen to maran
byrðenne, & ða wif mid oleccunga weorðen on gebrohte.
 25.179.19. Ðætte on oðre wisan sint to monianne ða iungan,
on oðre ða ealdan.
 25.179.21. On oðre wisan sint to læranne ða iungan, on
oðre ða ealdan;
 25.179.22. Forðæm oftor mid reðre manunga beoð ða iungan
nytwyrðe gedone, & ða ealdan mid liðelicre bene, sua hit awriten is
on ðære æwe: Ne ðreata ðu no ðone ealdan, ac healsa hine sua sua
ðinne fæder.
 26.181.3. Ðætte on oðre wisan sint to manianne ða welegan,
on oðre ða wædlan.
 26.181.5. On oðre wisan sint to manianne ða wædlan, on
oðre ða welegan.
 26.181.6. Ða wædlan sint to frefranne & to retanne,
ðylæs hi sien to ormode for hira earfeðum.
 26.181.7. Ða oðre sint to breganne, ðylæs hi sien for
hiera wlencum to upahæfene.
 26.181.8. To ðæm wædlan wæs gecueden ðurh Dryhten to
ðæm witgan: Ne ondræd ðu ðe, forðæm ðu ne weorðesð
gescended.
 26.181.10. & suiðe hræðe eac æfter ðæm he him
olecte, ða he cuæð: ðu earma, ðu ðe eart mid ðy storme & mid
ðære yste onwend & oferworpen, ðe ic geceas on ðam ofne ðe ðu
on wære asoden, ðæt wæs on ðinum iermðum.
 26.181.13. Ac sanctus Paulus ðreade ða welegan, ða he
cuæð to his gingrum: Secgað ðæm welegum gind ðisne middangeard
ðæt hi to ofermodlice ne ðencen, ne to wel ne truwigen ðissum
ungewissum welum.
 26.181.16. Be ðæm we magon suiðe swutule oncnawan ðæt
se eaðmodnesse lareow, ða ða he ymb ða welegan spræc, na ne
cuæð: Biddað, ac: Secgað, & bebeodað.
 26.181.18. & eac we magon oncnawan ðæt, ðæt ða
earman & ða untruman sient to retanne, & ða ofermodan & ða
upahafenan ne sient no to weorðianne, ac ða mon sceal swa micle ma hatan
ðonne biddan sua man ongiet ðæt hie for ðissum woruldwlencum bioð
suiður upahafene & on ofermettum aðundene.
 26.181.22. Be ðæm Crist cuæð on his godspelle: Waa ieow
welegum, ðe eower lufu eall & eower tohopa is on eowrum woruldwelum,
& ne giemað ðæs ecan gefean, ac gefeoð ealle mode ðisses
andweardan lifes genyhte.
 26.183.2. Ac ðæs is ðearf ðæt mon ðone frefre ðe on
ðæm ofne asoden bið his iermða, & se is to ðreatiganne & to
breganne, se ðe bið upahafen mid ðy gefean & mid ðy gielpe ðisse
worulde;
 26.183.4. Ðætte ða sorgfullan ongieten ðæt him
becumað ða welan ðe him gehatene sint, ðeah hi hi ðonne git ne
geseon;
 26.183.6. & eac ða welegan ongieten ðætte ða welan
ðe hie onlociað & habbað, ðæt hie ða habban ne magon.
 26.183.7. Ac ðæm lareowe is micel ðearf ðæt he ongiete
hwa earm sie, hwa eadig, & hwone he læran scyle sua earmne, & hwane
sua eadigne.
 26.183.9. Forðæm oft se welega & se wædla habbað sua
gehweorfed hira ðeawum ðæt se welega bið eaðmod & sorgfull,
& se wædla bið upahæfen & selflice.
 26.183.11. Forðæm sceal se lareow suiðe hrædlice wendan
his tungan ongean ðæt ðe he ongiet ðæt ðæs monnes inngeðonc
bið, forðæm ðæt se earma upahafena sie mid his wordum geðreatod
& gescended, ðonne he ongiet ðæt hine ne magon his iermða
geðreatigan & geeaðmedan.
 26.183.15. Ac sua micle liðelecor he sceal olecan ðæm
welegan eaðmodan sua he ongiet ðæt he eaðmodra bið, ðonne hine ne
magon ða welan forwlencean, ðe ælcne ofermodne oðhebbað.
 26.183.18. & oft eac mon sceal ðone welegan ofermodan to him
loccian mid liðelicre olicunga, forðæm ðæt he hine to ryhte
geweeme;
 26.183.20. Forðæm oft hearda wunda beoð mid liðum
beðengum gehnescode & gehælede, & eac ða wodðraga ðæs
ungewitfullan monnes se læce gestilð & gehælð mid ðæm
ðæt he him olecð æfter his agnum willan.
 26.183.23. Ne sculon we eac forgietan hu hit wæs be Saule
ðæm kyninge: ðonne him se wiðerwearda gæsð on becom, ðonne
gefeng Dauid his hearpan, & gestillde his wodðraga mid ðæm glige.
 26.185.1. Hwæt mæg ðonne elles tacnian Saules
ungewitfullnes buton ða upahafenesse ðara welegena?
 26.185.2. Oððe hwæt is elles getacnod ðurh Dauid buton
eaðmodlic lif haligra monna?
 26.185.3. Forðæm ðonne se unclæna gæsð becom on
Saul, Dauid ðonne mid his sange gemetgode ða wodðrage Saules.
 26.185.5. Sua ðonne, ðonne ðæt mod ðara ricena for
upahæfenesse bið to ierre gehwierfed, ðonne is cynn ðætte we for
hira modes hælo olicende hi on smyltnesse gebringen mid ure spræce, sua
sua Dauid dyde Saul mid ðære hearpan.
 26.185.8. Hwilum eac ðonne mon ðæm ricum cidan sceal,
æresð mon sceal sprecan asciende, suelce he be oðrum menn sprece &
ascie, & gehiere hu be ðæm deman wille.
 26.185.10. Ðonne mon ðonne ongiete ðæt he ryhte gedemed
hæbbe, & he wene ðæt he ryht be oðrum gedemed hæbbe, ðonne
secge him mon suiðe gedæftelice for his agnum scyldum, ðylæs ðæt
aðundne mod for ðissum hwilendlicum anwalde hit gebelge wið ðone ðe
him cit, ac ðæt he mid his agnum wisdome & mid his agnum wordum ðone
suiran gebiege his agenra ofermetta, ðætte he nane lade ne mæge findan,
ac sie sua mid his agnum wordum gebunden.
 26.185.17. Forðæm com Nathan to cidanne ðæm cyninge
Dauide, & licette, suelce he ymb sumes ðearfan & sumes earmes monnes
ryht spræce, & sohte ðæs cyninges dom, & wolde ðæt he
æresð hine be oðrum menn gedemde, & siððan gehierde his agne
scylde, forðæm ðæt he eft ne meahte ðæm ilcan dome
wiðcueðan.
 26.185.21. & eac se haliga monn ongeat ægðer ge ðæs
cyninges scylde ge eac his hatheortnesse & gedyrstignesse, wolde hine ða
æresð gebindan mid his agenre ondetnesse, & forhæl him ðæt he
hine eft ðreatian wolde.
 26.185.24. Sua se læce hyd his isern wið ðone monn ðe he
sniðan wile;
 26.185.25. Wenð, gif he hit him iewe, ðæt he him nylle
geðafigean ðæt he hine sniðe.
 26.185.26. Ac grapað suiðe fægre ymbutan ðæt ðæt
he sniðan wile, & snið swiðe hrædlice.
 26.187.2. Sua se witga dyde ðone cyning mid his wordum: ic wene
ðæt he hine snide slaulecor, gif he him ær sæde ðæt he hine
sniðan wolde;
 26.187.4. Ðy hit wæs betre ðæt he grapude mid ðæm
bispelle, ærðonðe he cidde, sua se læce grapað, & stracað,
& hyt his seax & hwæt, ærðonðe he stingan wille.
 26.187.6. Se læce, ðonne he cymð ðone untruman to
sniðanne, æresð he sceawað ðæt cumbl, & siððan hine
tweonað ymb ðæs untruman geðyld, hwæðer he geðafian mæge
ðæt hine mon sniðe.
 26.187.9. Hyt ðonne his læceseax under his claðum
oððæt he hine wundað: wile ðæt he hit gefrede, ær he hit
geseo;
 26.187.10. Forðæm he wenð, gif he hit ær geseo, ðæt
he hit wille forsacan.
 27.187.12. Ðætte on oðre wisan sint to manianne ða gladan,
on oðre ða unrotan.
 27.187.14. On oðre wisan sint to manianne ða bliðan, on
oðre/ ða unrotan.
 27.187.15. Ðæm oferbliðum is to cyðanne ða unrotnessa
ðe ðæræfter cumað, & ðam unbliðum sint to cyðanne ða
gefean ðe him gehatene sindon.
 27.187.17. Geliorngen ða bliðan on ðære ðreaunga
ðæt hie him ondræden, & gehieren ða unbliðan ða lean ðæs
gefean ðe hie tohopiað.
 27.187.18. To ðæm bliðan is gecueden: Wa eow ða nu
hliehað, forðam ge sculon eft wepan.
 27.187.20. Gehieren eac ða unrotan ðone cuide ðe him is to
gecueden ðurh ðone illcan lareow, ðæt is Crist, he cuæð: Eft ic
eow geseo, & ðonne blissiað eowre heortan, & eowerne gefean eow nan
mon æt ne genimð.
 27.187.23. Monige beoð ðeah bliðe & eac unbliðe ðara
ðe for nanum woruldðingum nahwæðer doð, buton for ðæs blodes
styringe & for lichoman medtrymnesse.
 27.189.1. Suaðeah is ðæm to cyðanne, ðæt hi hie
warenigen ægðer ge wið ða ungemetlican blisse ge wið ða
ungemetlican unrotnesse.
 27.189.3. Forðæm hira ægðer astyreð sumne unðeaw,
ðeah hie ungewealdes cumen of ðæs lichoman medtrymnesse.
 27.189.4. Ðæm oferbliðan oft folgað firenlusð, &
ðæm unrotan ierre.
 27.189.5. Forðæm is micel niedðearf ðæt mon hiene wið
ðæt irre an & wið ða ungemetlican sælða warenige, ac eac
wið ðæt ðe forcuðre bið, ðe ðæræfter cymð, ðæt is
fierenlusð & unryhtlicu iersung, ðæt is ðæt mon iersige on
oðerne for his gode.
 27.189.9. Ðonne is micel ðearf, ðonne him mon ðissa tuega
hwæðer onðrætt suiður ðonne oðer, & wið ðæt wienð,
ðæt he sua suiðe wið ðæt winne sua he on ðæt oðer ne
befealle, ðe he him ær læs ondred.
 28.189.12. Ðætte on oðre wisan sint to monianne ða
ealdormen, on oðre wisan ða hieremenn.
 28.189.14. On oðre wisan sint ðonne to manianne ða
underðioddan, on oðre ða ofergesettan.
 28.189.15. Ða underðieddan mon sceal sua læran ðæt hie
elles ne sien genæt ne geirmed, & ða ofersettan mon sceal sua manian
ðæt se hiera folgoð hine ne oðhebbe.
 28.189.17. & ða underðioddan ðæt hie wiers ne don
ðonne him man bebeode, ond ða ofergesettan ðæt hi him to unaberendlice
ne beoden.
 28.189.19. & ða unðerðieddan ðæt hi him eaðmodlice
underlicgen, & ða ofergesettan ðæt hie gemetlice him ofer sien,
ðæt hi magon eac be ðisse bisene ongietan ðæt him is to gecueden:
Bearn, beo ge underðiodde eowrum ieldrum magum on Dryhtne.
 28.189.23. Ðæm ofergesettan is to gecueden: Ne gremigen ge
eowru bearn.
 28.191.1. Geleornigen eac ða bearn ðæt hi sua hieren hira
ieldrum sua sua hie selfe wieten on hira inngeðonce beforan ðæs dieglan
Deman eagum ðæt hi hit for Gode don, & æt Gode ða lean habban
willen.
 28.191.4. Geleornigen eac ða fæderas & ða hlafurdas
ðæt hie wel libbende gode bisene astellen ðæm ðe him underðiedde
sien.
 28.191.5. Eac sculun wietan ða ofer oðre gesettan ðæt
ðæt hie unaliefedes ðurhteoð, & oðre men bi ðam bieseniað,
sua manegra wieta hie beoð wyrðe beforan ðæm oðrum sua sua he monna
on won gebrohte, buton he eft self gesuice, & sua monige gecierre sua he
mæsð mæge.
 28.191.9. Forðæm him is suiðe micel ðearf ðæt he sua
micle wærlicor hine healde wið scylda swa he gere witan mæg ðæt he
no ana ne forwierð, ðonne he oðrum yfele bisene steleð.
 28.191.12. Eac sint to manianne ða underðioddan & ða
anlepan menn ðe æmtige beoð ðæs ðæt hie for oðre menn
suincen, ðæt hie huru hie selfe gehealden sua micle ma sua hie
æmetegran beoð ðonne oðre menn, ðylæs hie eft wyrðen
ðearlwislecor gedemede ðonne oðre menn.
 28.191.16. Ða ofer oðre gesettan sint to manianne ðæt hie
for hira monna gedwolan ne weorðen gedemde, ðonne hie wenað ðæt hie
hira selfra gewyrhtu sien clæne.
 28.191.18. Se æmetiga & se anlipa is to manianne ðæt he
sua micle sorgfulra sie ymb hine selfne, & sua micle suiður suince sua
hine læs oðerra monna giemen bisegað.
 28.191.21. Ða ofergesettan sint to monianne ðæt hie sua
oðerra monna giemenne gefyllen, ðæt hie hie selfe ne forlæten, ond
eft hie selfe sua geornfulle sien ðæt hie to slawlice ðara ne giemen
ðe him befæste sien.
 28.191.24. Ac ðam ðe ðonne æmetig bið his agenne willan
to wyrceanne, to ðæm is gecueden: ðu slawa, ga ðe to æmetthylle,
& giem hu hie doð, & leorna ðær wisdom.
 28.193.1. Ða ðonne ðe ofer oðre bion sculon sint suiðe
egeslice gemanode mid ðy worde ðe mon cuæð: Sunu min, gif ðu hwæt
gehætst for ðinne freond, ðonne hafas ðu ðin wed geseald, & ðu
bist ðonne gebunden mid ðæm wordum ðines agnes muðes, &
gehæft mid ðinre agenre spræce.
 28.193.5. Hwelc magon beon maran gehat ðonne mon gehate for his
freond ðæt he underfoo his saule on his pleoh?
 28.193.7. Ðæt is suelce he hæbbe befæsð his hond
oðrum menn, ðonne he gebint hine selfne to him mid his wordum ðæt he
sceal niede ða giemenne & ða geornfulnesse ymb ðone habban ðe he
ær ne ðorfte, forðæm he hine hæfð ðonne gehæftne mid his
agnum wordum, suelce he sie mid grine gefangen, ðæt he hine sceal nide
tela læran.
 28.193.12. Ðy him is micel ðearf, ðonne he tela lærð,
ðæt he eac tela doo, & his lif on nan oðer ne wende, on oðer he
lærð.
 28.193.14. Forðæm he eft sceal beforan ðæm ðearlwisan
Deman mid gereccelicre rake gereccan ðæt he ðæt ilce self dyde ðe
he oðre menn lærde.
 28.193.16. Ond eft suiðe hraðe æfter ðæm se ilca
Salomon cuæð: Do, min sunu, sua ic ðe lære: alies ðe selfne;
 28.193.17. Forðæm ðu eart on borg began ðinum friend.
 28.193.18. Ac iern nu & onette, awece hine.
 28.193.18. Ne geðafa ðu ðinum eagum ðæt hie slapige, ne
ne hnappigen ðine bræwas.
 28.193.19. Sua hwa ðonne sua his lif to biesene bið oðrum
monnum geset, ne sceal he no ðæt an don ðæt he ana wacie, ac he sceal
eac his friend wreccan.
 28.193.22. Ne ðynce him no genog ðæt he ana wel libbe, buton
eac ða ðe he fore beon sceal from ðære slæwðe his synna atio.
 28.193.23. Ðæt is suiþe wel ðær gecueden: Ne slapige
no ðin eage, ne ne hnappigen ðine bræwas.
 28.193.25. Ðæt is ðonne ðæt mon his eage læte
slapian ðæt mon for his unwisdome & for his suongornesse ne mæge
ongietan ða unðeawas ðara ðe him underðiedde beoð.
 28.195.2. Ac ðonne hnæppiað ure bræwas, ðonne we
hwæthwugu steorweorðes ongietað on ða ðe us underðiedde beoð,
& we gebærað for ure receliesðe swelce we hit nyten;
 28.195.5. Ðonne hnappige we.
 28.195.5. Ac ðonne we slapað fæste, ðonne we nohwæðer
ne hit witan nyllað ne hit betan nyllað, ne furðum ne reccað
hwæðer we hit ongieten, ðeah we hit gecnawan cunnen.
 28.195.7. Ne slæpð se no fæsðe, ac hnappað, se ðe
gecnawan mæg hwæt tælwierðe bið, & suaðeah for his modes
swongornesse oððe recelieste forwandað ðæt he bete & ðreage
his hieremenn be ðæs gyltes andefne.
 28.195.10. Æresð mon hnappað;
 28.195.11. Gif he ðonne ðære hnappunge ne ge swicð,
ðonne hnappað he oð he wierð on fæstum slæpe.
 28.195.12. Sua eac oft gebyreð ðæm ðe for oðre menn beon
sceal, ðonne he hwelc yfel ongiett, ðæt nyle aweg aceorfan, ðæt
ðonne æt niehstan hit wyrð to gewunan ðæt he hit ne mæg gebetan,
ne furðum ongietan ðæt hit ænig yfel sie.
 28.195.15. Ac ða sint to manianne ðe fore oðre beon sculan,
ðæt hie geornlice ða ymb sion ðe hie ofer beon sculon, ðæt hie
ðære geornfulnesse geearnigen ðæt hie sien ðæm hefonlicum neatum
gelice: ða wæron geiewde, sua hit awriten is ðæt hie wæron ymb eal
utan mid eagum besett, & eac innan eagena full.
 28.195.20. Sua hit is cynn ðætte ða sien ðe fore oðre
beon sculon, ðæt hie ægðer hæbben eagan innan ge utan, ðæt hi
mægen ðæm inncundan Deman on hira agnum inngeðonce lician, & eac
utane mid godum bisenum hiera agnes lifes hiera hieremonnum bisenigen, &
ðætte tælwyrðes on him sie, ðæt hie ðæt tælen, & hie
forðæm ðreagen.
 28.195.25. Ða underðioddan sint to manianne ðæt hie ðara
unðeawas ðe him ofergesette bioð to suiðe & to ðrisðlice ne
eahtigen, ðeah hie ryhte spræce hæbben hiera yfel on him to
tælanne;
 28.197.2. Ðylæs hie for ðære ryhtlæcinge weorðen
upahæfene, & on ofermetto gewiten.
 28.197.3. Ac hie sient suiðe georne to maniganne ðæt hi for
hira unðeawum hie ne forsion, ne no ðy suiður wið hi ne
ðrisðlæcen.
 28.197.5. Ac gif hie hwæt sua healicra yfela on him ongieten
ðæt hie hit niede sprecan scylen, ðonne don hie ðæt suiðe
diegellice betweoxn him, & ðeah for Godes ege under ðæm geoke his
hlaforddomes ðurhwunigen & hine for Godes ege weorðigen, sua mon
hlaford sceal.
 28.197.9. Ac gif we nu onginnað reccan ongemong ðissum ymbe
Dauides dæda sume, ðonne magon we ðis spel ðe openlicor gereccean.
 28.197.11. Hit gelamp æt sumum cierre ðæt he wæs gehyd
on anum eorðscræfe mid his monnum.
 28.197.12. Ða Saul hine wolde secean uppe on ðæm munte, ða
for he forð bi ðæm scræfe ðæt he oninnan wæs, & he his
ðær no ne wende.
 28.197.14. Ða gewearð hine ðæt he gecierde inn to ðæm
scræfe, & wolde him ðær gan to feltune.
 28.197.16. Ða wæs ðærinne se ilca Dauid mid his monnum,
ðe longe ær his ehtnesse earfoðlice ðolade.
 28.197.17. Ða cleopedon his ðegnas him to, & hine bædon,
& geornlice lærdon ðæt he hine ofsloge.
 28.197.18. Ac he him sona ondwyrde, & him suiðe stiernlice
stierde, & cuæð ðæt hit no gedæfenlic nære ðæt hie
slogon Gode gehalgodne kyning, & aras ðeah up, & bestæl hine to
him, & forcearf his mentles ænne læppan to tacne ðæt he his
gewald ahte.
 28.197.22. Hwæt tacnað us ðonne Saul buton yfle hlafurdas?
 28.197.23. Oððe hwæt Dauid buton gode ðeowas?
 28.197.23. Swa sua Saul elles ne meahte his wambe geclænsigan
buton he to feltune eode, sua eac ne magon ða yflan hlafurdas, ðonne hie
underfoð ða yflan geðohtas æt hiera heortan, ða ær alætan
ær hie utaberstað on fullicum weorcum.
 28.199.2. Sua sua Dauid forbær ðæt he Saul ne dorste
ofslean for Godes ege & for ðæm ealdum treowum, sua doð ða
æltæwan mod ðara godra esna.
 28.199.4. Hie forberað æghwelce unryhte tælinge: sua sua
Dauit forbær ðæt he ne slog mid his sueorde Saul, sua hie forberað
ðæt hie mid ðæm sueorde hiera tungna tælinge ne sleað hira
hlafurdes ðeawas, ðeah hie wieten ðæt hie elles æltæwe ne sin.
 28.199.7. Ac gif he ðonne eallunge forberan ne mæg for hira
agnum unðeawum & for hiera ungestæððignesse ðæt hie hit ne
sciren, ðonne sprecen hie ymbe his ða læstan unðeawas & ðæt
ðeah suiðe diogollice.
 28.199.10. Sua sua Dauid cearf swiðe digellice suiðe lytelne
læppan of Saules mentle his ealdhlafordes, sua doð ða ðe hira
hlafordas diegellice tælað, & ðeah sua sua hit him no ne derige, ne
ne egle.
 28.199.13. Ac gif hwæm gebyrige ðæt he for his agnum
unðeawum on ða tælinge his hlafordes befoo, ðonne sceal he hine selfne
suiðe suiðlice forðæm tælan & ðara læstena worda
hreowsian.
 28.199.16. Forðæm hit is awriten ðætte Dauid, ða he
ðone læppan forcorfenne hæfde, ðæt he sloge on his heortan, &
suiðe suiðlice hreowsade ðæt he him æfre sua ungeriesenlice
geðenigan sceolde, ðeah his ðegnas hine ær lærdon ðæt he hine
mid his sweorde sloge.
 28.199.19. Swa scyle gehwelc mon forberan ðæt he mid ðæm
sweorde his tungan his hlaford ne slea;
 28.199.21. Ðæt is, ðeah he hine mid ryhte tælan mæge,
ðæt he hit ne doo.
 28.199.22. Gif him ðonne gewealdes gebyrige oððe ungewealdes
ðæt on ðæs hwæt befoo ðe wið his willan sie, ðeah hit on
ðæm ealra læstan ðingum sie, ðeah him is ðearf ðæt he his
heortan & his mod mid hreosunga suiðe pinige, & his agena scylda
ongiete, & him selfum deme suelc wite suelce he wene ðæt his hlaford
him deman wolde, gif he hit wiste;
 28.201.2. Forðæm ðonne we agyltað wið ða hlafordas,
ðonne agylte we wið þone God ðe hlafordscipe gescop.
 28.201.3. Be ðæm ilcan cuæð Moyses;
 28.201.4. Ða he gehierde ðæt ðæt folc mænde to him
Arone ymb hiera earfeðo, ða cuæð he: Hwæt is eower murcung wið
unc?
 28.201.5. Hwæt sint wit?
 28.201.6. Wið God ge doð ðæt ge dooð.
 29.201.7. Ðætte on oðre wisan sint to manianne ða
hlafordas, on oðre wisan ða ðegnas eac ða ðeowas.
 29.201.9. On oðre wisan sint to manianne ða ðeowas, on oðre
ða hlafordas.
 29.201.10. Ða ðeowas sint to manianne ðæt hie simle on him
hæbben ða eaðmodnesse wið hira hlafordas.
 29.201.11. Ða hlafordas sint to manianne ðæt hie næfre ne
forgieten hu gelic hira gecynd is, & hu gelice hi sint gesceapene ðæm
ðiowum.
 29.201.13. Ða ðiowas sint to monianne ðætte hie hiera
hlafordas ne forsion.
 29.201.14. Hiera hlafordas hi forsioð, gif hie his willan &
his bebodu forhyggeað.
 29.201.15. Ðam hlafordum is eac to cyðanne ðætte hie wið
Gode ofermodgiað for his agenre giefe, gif hie ne ongietað ðæt ða
beoð hira gelican & hira efngemæccan on hira gecynde, ða ðe him
underðiedde beoð ðurh Godes gesceafte.
 29.201.19. Ðæm hlaforde is to cyðanne ðæt he ongiete
ðæt he is efnðeow his ðeowe.
 29.201.20. Ðæm ðeowan is beboden, & ðus to cueden:
Beoð ge underðeodde eowrum woroldhlafordum.
 29.201.21. & eft his is gecueden: ælc ðara ðe sie under
ðæm gioke hlafordscipes, he sceal his hlaford æghwelcre are &
weorðscipes wierðne onmunan.
 29.201.23. & eft hit is gecueden: Ge hlafordas, doð ge eowrum
monnum ðæt ilce be hira andefne & gemeggiað ðone ðrean;
 29.203.1. Geðencað ðæt ægðer ge hira hlaford ge eower
is on hefenum.
 30.203.3. Ðætte on oðre wisan sint to manianne ða dolan,
on oðre ða wisan.
 30.203.5. On oðre wisan sint to manianne ða ðe ðisse
worulde lotwrenceas cunnon, & ða lufigeað, on oðre ða medwisan.
 30.203.6. Ða lytegan sint to manianne ðæt hi oferhycggen
ðæt hie ðær wieton, ða sarwisan sint to manianne ðæt hie
wielnien to wietanne ðæt ðæt hie nyton.
 30.203.8. Ðæm lytegan is æresð to beleanne hiera
selflice, ðæt hie ne wenen ðæt hie sien wiese.
 30.203.10. On ðæm medwisan is to trymmanne swa hwæt sua hie
ongietan mægen ðæs godcundan wisdomes, forðon, ðonne hie nane wuht
ne ofermodgiað, ðonne beoð ða heortan suiðe gearwe wisdomes to
anfonne.
 30.203.13. Ac ymb ða lytegan we sculon suiðe suiðe suincan
ðæt hie ðone wisdom forlæten ðe him selfum ðyncð ðætte
wisdom sie, & fon to ðæm Godes wisdome ðe him dysig ðyncð.
 30.203.15. Ne ðarf mon na ðone medwisan læran ðæt he
ða lotwrencas forlæte, forðonðe he hie næfð.
 30.203.16. Forðæm him is micle ieðre to gestieganne on
ðone ryhtan wisdom ðonne ðæm lytegan sie to anbuganne, forðæmðe
he bið ær upahæfen on selflice for his lotwrencium.
 30.203.19. Be ðysum illcan cuæð sanctus Paulus: Suelc eower
suelce him selfum ðynce ðætte wisusð sie on ðæm lotwrencum,
weorðe ðæs æresð dysig, ðæt he mæge ðonan weorðan wis.
 30.203.21. Be ðam medwisan is gecueden: Ne sculon ge beon to wise
æfter ðæs lichoman luste.
 30.203.22. & eft cuðæ Paulus: ða ðe woruldmonnum
ðynceað dysige, ða geciesð Dryhten, forðæm ðæt he ða
lytegan, ðe mid ðissum woroldwrencium bioð upahæfene, gescende.
 30.205.1. & ðeah oft gebyreð ðæt ða bioð mid
liðlicre race gehwyrfde, & eft ða medwisan oft mid bisenum gehwyrfde.
 30.205.2. Ðæm lytegan ðonne is betere ðæt hie mid
ryhtre race weorðen oferreahte & mid ðære race gebundene &
ofersuiðde.
 30.205.4. Ðæm medwisan bið genog god ðæt he gecnawe
oðerra monna weorc untælwierðe.
 30.205.5. Be ðæm se æðela lareow sanctus Paulus, se
sceolde læran ægðer ge wise ge unwise, ða he ongeat ða Ebreas sume
wisran, sume medwisran, ða manode he, & cuæð to ðæm
gelæredum ðara aldena boca mid liðelicum wordum: ðætte nu foraldod
is, ðæt is forneah losad.
 30.205.9. & eft he cuæð to ðæm medwisan ða he
ongeat ðæt hie mon mid sumum bisnum manian sceolde: ða halgan menn
geðafedon on ðisse worlde monig bismer & monige swyngean & monige
bendas & carcernu, hie wæron stænde, & snidene mid snide, hie
wæron costade, & mid sweordum hi wæron ofslægene.
 30.205.14. Ond eft cuæð Paulus: Gemunað eowerra foregengena
ðara ðe eow bodedon Godes word, & behealdað hiera lif & hira
forðsiið, & gongað on ðone geleafan.
 30.205.16. Forðon he ðus cuæð ðæt he ða lotwrenceas
oferwunne & oferreahte;
 30.205.17. & eac ða medwiisan to maran angienne mid ðære
liðelican bisnunga gespone.
 31.205.19. Ðætte on oðre wisan sint to manianne ða
scamfæstan, & on oðre ða scamleasan.
 31.205.21. On oðre wisan sint to læranne ða scamleasan, on
oðre ða scamfæstan.
 31.205.22. Ðæm scamleasan ne wyrð no gestiered butan micelre
tælinge & miclum ðrean;
 31.205.23. Ða scamfæstan beoð oft mid gemetlicre lare
gebetrode.
 31.207.1. Ða scamleasa nyton ðæt hie untela doð, buton hit
mon him secge, & ðeah hit mon him secge, hie his ne geliefað, buton hie
monige menn forðy tælen.
 31.207.3. Se scamfæsta hæfð genoh on ðæm to his
bettrunge ðæt his lareow hine suiðe lythwon gemyndgige his unðeawa.
 31.207.4. Ðone scamleasan mon mæg ðy bet gebetan ðe hine
mon suiður ðreað & sciend, ac be ðæm scamfæstan hit is nyttre
ðæt ðæt him mon on tælan wille, ðæt hit mon healfunga sprece,
swelce hit mon hwon gehrine.
 31.207.8. Be ðæm Dryhten suiðe openlice tælde ða
scamleasan Iudeas, & cuæð: Eower nebb sint sua scamleas sua ðara
wifa ðe beoð forelegnissa.
 31.207.10. Ond eft he olehte ðam scamfæstan, ða he
cuæð: ðære scame & ðære scande ðe ðu on iuguðe worhtes
is gedoo ðæt ðu forgietsð & ðæs bismeres ðines wuduwanhades
ðu ne gemansð, forðæm ðæt is ðin Waldend ðe ðe geworhte.
 31.207.13. & eft ða scamleasan Galathas suiðe openlice
sanctus Paulus tælde, ða he cuæð: Eala ge ungewitfullan Galatæ,
hwa gehefegode eow?
 31.207.15. & eft he cuæð: Sua dysige ge sint ðætte
ðæt ðæt ge gæsðlice underfengon, ge willað geendigan
flæsclice.
 31.207.16. Ða scylda ðara scamleasena he tælde, suelce he
efnsuiðe him bære, & cuæð: Ic eom suiðe gefeonde on Dryhten
ðætte ge æfre woldon ænig wuht eow selfum wietan, ær ic hit eow
wite.
 31.207.19. Hit is god ðæt ge hit nu witon.
 31.207.20. Næron naht æmetige, ðeah ge wel ne dyden.
 31.207.21. Forðæm he spræc ðas word ðe he wolde ðara
scamleasna scylda tælende geopenian, & ðara scamfæstena giemelieste
he wolde mid liðelicum wordum gedieglan.
 32.209.1. Ðætte on oðre wisan sint to monianne ða
ofermodan & ða upahæfenan on hira mode, on oðre wisan ða
earmheortan & ða wacmodan.
 32.209.4. On oðre wisan sint to manianne ða modgan & ða
fortruwodan, on oðre ða unmodgan & ða unðristan.
 32.209.5. Ða fortruwodan, ðonne hie him selfum to suiðe
truwiað, hie forsioð oðre menn, & eac forcueðað.
 32.209.6. Ða lytelmodan ðonne & ða unðristan, ðonne
hie ongietað hiera unbældo & hiera unmiehte, hie weorðað oft
ormode.
 32.209.8. Ða modgan ðonne & ða fortruwudan, eall hiera
agen ðæt hie synderlice ðenceað oððe doð hie wenað ðæt
ðæt sie ðæt betste: ac ða unmodigan & ða ungedyrstigan
wenað ðæt ðæt suiðe forsewenlic sie ðætte hie doð, &
forðon weorðað oft ormode.
 32.209.12. Ac ðæm lareowe is swiðe smealice to underseceanne
be ðæm weorcum ðara ofertruwedena, ðæt hie him gecyðen ðætte
on ðam ðingum ðe hie him selfum sua suiðe licigað, ðæt hie Gode
misliciað.
 32.209.15. Swa we magon betst ða gedyrstigan gelæran
ðætte , ðonne hie wenen ðæt hie hæbben betst gedon, ðæt we
him ðonne secgen ðæt hie hæbben wierst gedon, ðætte, ðonne hie
wenen ðæt hie ðone gilp & ðæt lof begieten hæbben ðæt
hie ær wilnodon, ðæt hie ðonne hæbben mid ðy scame geholode.
 32.209.19. Hwilum eac, ðonne ða fortruwudan & ða anwillan
wenað ðæt hie nane scylde ðurhtogen næbben, ðonne magon we hi sua
raðosð to ryhte gecierran ðæt we him sume opene scylde, ðe ær
ðurhtogen wære, healfunga oðwieten, ðæt hie forðæm scamige,
forðæm of ðære scylde ðe he hine ðonne bereccan ne mæge, he
ongiete ða he ðonne deð, ðeah him ðonne ðynce ðæt he nan yfel
ne do.
 32.211.1. Ða fortruwodnesse & ða anwilnesse an Corinctheum
paulus ongeat suiðe wiðerweardne wið hine, & betweoh him selfum
suiðe aðundene & upahæfene;
 32.211.3. Sua ðætte sume cuædon ðæt hie wæron
Apollan, sume cuædon ðæt hi wæron Saules, sume Petres, sum cuæð
ðæt he wære Cristes.
 32.211.5. Ac Paulus ða sona ða unclænan scylde beforan him
alLum sæde, ðe an hiera ealra gewitnesse gedon wæs, & ðagiet
ungebet;
 32.211.7. He cuæð;
 32.211.7. We gehierdon betueoxn eow unryhthæmed, ge sua unryht
sua we furðum betwuxn hæðnum monnum ne hierdon, ðæt is ðæt ge
sume hæfdon eowre steopmodur, & ge ðæs næfdon nane sorge, &
noldon from eow adon ða ðe ðæt dydon, ac wæron sua upahæfene sua
ge ær wæron.
 32.211.11. Suelce he openlice cuæde: Hwæt wille ge for
eowerre fortruwodnesse & for eowerre anwilnesse cueðan, hwæs oððe
hwæs ge sien?
 32.211.13. Forðæmðe on eowerre towesnesse ge habbað
gecyðed ðæt ge ures nanes ne siendon.
 32.211.14. Ac ða lytelmodan & ða unðriestan we magon ðy
ieð on ðæm wege gebringan godra weorca, gif we healfunga & ðeah be
sumum dæle heora godan weorc secgeað, forðæm, ðonne we hira yfel
tælað, ðæt we eac hira god herigen, forðæm ðæt we hira
modes mearuwnesse gestiðigen mið ðæm ðæt hie gehiren ðæt we
hi herigen, & ðætte eft sien hira scylða geðreade mid ðam
ðæt we hie tælen.
 32.211.20. Oft we magon beon sua nyttran æt him, gif we hie
myndgiað hira godna weorca, & ða secgeað, & gif we hwæt
ongietað on him ungesceadwislices gedoon, ne sculon we no hi ðreagean
suelce hie hit gedoon hæbben, ðeah hit gedon sie, ac we sculon him
forbeodan ðæt hie huru sua ne don, suelce hit ðonne giet gedon ne sie,
forðæm ðæt sio hering ðe we ær heredon us gefultume ðæt we
hie wiðermode ne gedon mid ðære tælinge, ac ðæt sio hering
getrymme & gemetgige ðæs wacmodan & ðæs unðristan monnes
mod wið ða tælinge.
 32.213.3. Be ðam se ilcan Paulus cuæð, ða he ongeat
ðæt folc ðe Salonicensa hatte, ðæt hie on his lare fæste
wæron, & ðeah he ongeat ðæt hi gedrefde wæron mid wacmodnesse,
forðæmðe hie wendon ðæt hit near worulde endunge wære ðonne
hit wære;
 32.213.7. Ða ongon he æresð herigean on him ðæt
ðæt he fæsðrædes wiste, & sona æfter ðon suiðe
liðelice hierdde ða ðe he unfæsðrade wisse, & ðus cuæð:
We sculon simle secgan Gode ðoncas for eow broður, sua sua hit wel wierðe
is, forðæmðe eower geleafa hæfð ofer ðungen suiðe monigra
oðerra monna, & eower lufu is betweoxn eow suiðe genyhtsumu, sua
ðæt we apostolas sint suiðe gefeonde ealle for eowrum geleafan & for
eowrum geðylde.
 32.213.13. Ac sona æfter ðære liðelican spræce he
cuæð: Ic eow healsige broður for ðæm tocyme Dryhtnes Hælendan
Kristes & for ure gesomnunge ðæt ge no to hrædlice ne sien astyrede
from gewitte, ne eow to suiðe ne ondrædað for nanes monnes wordum ne for
nanes witgan gæste, ne ðeah eow hwelc ærendgewrit cume, suelce hit from
us send sie, & ðæron cyðe ðæt se domes dæg neah sie.
 32.213.19. Sua gedyde se soðfæsta lareow ðæt hie
æresð gehierdon ða heringe ðe him licode forðæm ðæt hie
æfter ðæm ðe lusðlicor gehierden ða lare, ðætte ðæt lof
hie to ðæm getrymede ðæt sio manung hie eft ne ðrycte.
 32.213.22. Ða he ongeat ðæt hie wæron onstryede mid
ðæm wenan ðæt hi ðæs endes sua neah wendon, ða spræc he
suelce he hit ðagiet nyste ðæt hie hit him ða io ondredon, ac forbead
him ðæt hit ne scolde sua weorðan, & wolde ðæt hie wenden
ðæt hie ðæs ðe untælwyrðran wæren ðe hie wendon ðæt
he nyste hira leohtmodnesse & hira unfæsðradnesse.
 33.215.3. Ðætte on oðre wisan sint to monianne ða
ungeðyldgan, & on oðre ða geðyldgan.
 33.215.5. On oðre wisan sint to manianne ða ungeðyldgan, on
oðre wisan ða geðyldegan.
 33.215.6. Ðæm ungeðyldegum is to secganne ðæt hie ne
agimeleasigen ðæt hi hira mod gebridligen, ðæt hi ne hlipen
unwillende on ðæt scorene clif unðeawa;
 33.215.8. Sua hit oft gebyreð ðæt sio hatheortness & sio
hrædwilnes ðæt mod gebringð on ðæm weorce ðe hine ær nan
willa to ne spon, & deð ðeah sua astyred, suelce he hit ungewisses
oððe ungewealdes doo, ðæt him eft gehreoweð, siððan he hit wat.
 33.215.11. Forðæm him is to secgganne ðæt hie weorðað
oft ascrencte on ðæm scyfe ðære styringe hira modes, ðæt hi hira
selfra ne agon ðy mare geweald ðe oðerra monna, & suiðe seldon
magon ongietan hira ægen yfel, ærðon hi hit ðurhtogen habbað.
 33.215.15. Ac gif he ðonne ðære styringe ne wiðstent,
ðonne gescient he ða godan weorc ðe he oft ær on stillum mode
ðurhteah, & sua ungleaulice for ðæm scyfe ðære styringe suiðe
hrædlice towierpð ða godan weorc ðe he longe ær foreðonclice
timbrede, & ða geðyld ðe his modur & hierde ealra mægena for
ðæm unwrence ðære ungeðylde forlet, & eac ðæt mægen
ðære soðan lufan he forlet.
 33.215.21. Hit is awriten on Paules bocum ðæt sio Godes lufu
sie geðyld, & se ðe geðyldig ne sie, ðæt he næbbe ða Godes
lufe on him.
 33.215.23. Forðæm for ðæm unðeawe ðære ungeðylde
wirð utadrifen sio fostermodur ælcre leornunga & ælces cræftes,
& æghwelces lareowes lar wihxð ðurh his geðylde, æghwelc monn
bið onfunden sua micle læs gelæred ðonne oðer sua he bið
ungeðyldegra.
 33.217.3. Ne mæg he no ryhtlice geðyld læran, buton he
self geðyldelice oðerra monna tionan geðolige.
 33.217.5. Hwilum eac gebyreð for ðæm unðeawe ðære
ungeðylde ðæt ðæt mod wierð gesticced mid ðære scylde
gielpes, & he ne mæg geðyldgian ðæt he for ðisse worulde sie
foresewen, ac gif he hwæt diogollice for Gode to goode gedyde, ðonne ne
mæg he geðyldgian ðæt he ðæt forhele, ac wierð ðonon
gielpen, & ongienneð ðonne ðæt cyðan ðonne he ne mæg
geðolian ðæt hine menn forsion, ac geopenað hit mid gielpe.
 33.217.10. Be ðam is awriten ðæt betera beo se geðyldega
wer ðonne se gielpna, forðæmðe him bið leofre scande to ðolianne
ðonne ðæt god to cyðanne ðæt he deogollice deð, ðylæs he
for ðæm unðeawe ðæs gielpes hit forleose.
 33.217.14. Ac ðæm gielpnan bið leofre ðæt he secge on
hine selfne gif he hwæt godes wat, ge ðeah he nyte hwæt he soðes
secge, him is ðeah leofre ðæt he leoge ðonne him mon ænigra
ungerisna to wene.
 33.217.16. Ac he forlæt ðonne & towierpð eal ða godan
weorc ðe he ær worhte, ðonne he forlæt ða geðylde.
 33.217.18. Forðæm wæs suiðe ryhtlice beboden Ezechiele
ðæm witgan ðæt he scolde ðone Godes alter habban uppan aholodne
ðæt he meahte on healdan ða offrunga & ða lic ðe mon brohte to
ðæm weobude;
 33.217.21. Forðæm, gif se weobud ufan hol nære, &
ðær wind to come, ðonne tostencte he ða lac.
 33.217.22. Hwæt elles getacnað ðæt weobud buton ryhtwisra
monna saula?
 33.217.23. Forðæmðe nu eal ðæt se ryhtwisa to gode
deð eal hit bið beorht to lacum beforan Godes eagum, sua io wæs eall sio
offrung uppe on ðæt wiebed broht.
 33.217.25. Hwæt tacnað ðonne ðæt holh on ðæm
weobude buton godra monna geðyld?
 33.219.1. Forðam, ðonne mon his mod geeaðmodgað ðæt he
wiðerweardnesse & scande forbere, ðonne geeacnað he sum holh on his
mode sua sua ðæt weobud hæfð on him uppan.
 33.219.4. Holh wæs beboden ðæt sceolde beon on ðæm
weobude uppan, forðæm ðæt wind ne meahte ða lac tostencean, ðe
mon on ðæt weobud legde.
 33.219.6. Ðæt tacnað ðæt ðæt geðyld sceal
gehealdan ðara gecorenra monna mod, ðætte hit ne astyrige se wind
ðære ungeðylde, ðylæs hit forleose ða godan weorc ðe he ær
geworht hæfde.
 33.219.8. Wel hit wæs gecueden ðæt ðæt holh sceolde
beon on ðæm weobude anre elne brad & anre elne long, forðæm butan
tweon se ðe ða geðylde ne forlæt, he gehilt micle anmodnesse.
 33.219.11. Be ðæm cuæð sanctus Paulus: Bere eower ælc
oðre byrðenne betweoxn eow, ðonne gefylle ge Godes æ.
 33.219.13. Ðæt is ðonne Godes æ ðæt mon hæbbe
lufe & geðyld, ðæt micelne beam on ðinum agnan.
 33.225.2. Sio gedrefednes ðære ungeðylde on ðæm mode
ðæt is se smala cið, ac se yfela willa on ðære heortan ðæt is
se greata beam.
 33.225.4. Ðone ungeðyldegan ðonne suiðe lytel scur
ðære costunga mæg onhreran, sua sua lytel wind mæg ðone cið
awecgan, ac ðone yfelan fæsðrædan willan fulneah nan wind ne mæg
awecgan.
 33.225.7. Be ðæm cuæð Dryhten: ðu licettere, aweorp
æresð of ðinum agnum eagan ðone greatan beam, & cunna siððan
hwæðer ðu mæge adon ðone cið of ðines broður eagan.
 33.225.9. Suelce he cuæde to ðæm unryhtwisan mode, ðe
innan bið gnornigende, & utan licet geðyld: Adoo æresð from ðe
ða byrðenne ðæs yfelan willan, & tæl siððan oðerne for
his ungeðylde & for his leohtmodnesse;
 33.225.12. Forðæm ðonne ðu ne wilnasð ðæt ðu
oferswiðe/ & forlæte ða licettunge on ðe selfum, ðonne meaht
ðu ðy wyrs geðyldgian oðres monnes yfel.
 33.225.15. & oft ðeah gebyreð ðæm geðyldgan, ðeah
him mon hwæt wiðerweardes doo, oððe he hwelce scande gehiere bi him
selfum, ðæt he ðonne nawuht æt ðam cierre ne bið onstyred, ac
gebærð sua geðyldelice suelce he hit hæbbe mid ealre heortan
forlæten.
 33.225.18. Ac ðonne he hit eft ofman æfter lytlum fæce,
ðonne ofðyncð him ðæs ilcan ðe he ær forbær, & bið eft
onæled mid ðy fyre ðæs sares.
 33.225.20. Secð ðonne & smeað hu he hit gewrecan mæge,
& ða monnðwærnesse ðe he ær ðurhtogen hæfde eft
ðeahtigende on yfel gewend.
 33.225.22. Ac ðæm mæg beon suiðe hraðe geholpen from
his lareowe, gif he him sægð hwonon ðæt cymð, & hu se lytega
dioful styreð gewinn & gefeoht betweoxn him twam: oðerne he lærð
ðæt he onginne sume scande bi ðæm oðrum oððe sprecan oððe
don, oðerne he lærð ðæt he ða scande forgielde.
 33.227.1. Ac hit gebyreð oftosð ðæt se bið ofersuiðed,
se ðe ðurh diofles lare æresð bið onæled mid ðy unryhtan
niðe, ðeah he sua ne wene, ðonne he hit æresð onginð;
 33.227.4. & se hæfð oftosð ðone weorðscipe, se ðe
ær geðyldelic ða scande forbær.
 33.227.5. Ac ðonne se diobul hæfð ðone ærran
gewunnenne, & he bið under his geoc gegan, ðonne went he mid ealle
cræfte ongen ðæs oðres geðyld, ðe him ðonne giet wiðwinð,
& bið suiðe sorig, forðæm he on ðæm forman gefeohte hiene ne
meahte ofsceotan mid ðæm bismere, ðe he ðurh ðone oðerne him to
sende.
 33.227.10. Lætt ðonne an ðæt gefeoht sua openlice sume
hwile, & ongienð hine diogollice læran, & slitan his inngeðonc,
& bit ðære tide, hwonne he ðæs wierðe sie ðæt he hine
besuican mote.
 33.227.12. Forðæm he hine ne meahte mid openlicum gefeohte
ofersuiðan, sætað ðonne diogollice, & secð hu he hine mæge
gefon.
 33.227.14. Se geðyldiga ðonne eft, ðonne ðæt gestilled
bið, ðonne went he eft ongean mid his mode, & geman ðone demm
oððe ðæt bismer, ðæt him ær gedon wæs, & ðonne
suiðe hrædlice & suiðe ungemetlice eahtað eall ðæt him ær
gedon wæs, & hit ðonne suiðe unaberendlic talað, & mid sua
micelre murcunga his agen mod gedrefð, ðætte oft ðone geðyldegestan
scamað ðæs siges ðe he ofer ðone dioful hæfde mid his geðylde,
& he ðonne sua gebunden fram ðam diofle sargað ðæs, & him
ofðyncð ðæt he hit sua emne & sua geðyldelice forbær ðæt
he ðæt bismer ne forgeald, ðencð ðæs timan hwonne he hit wyrs
geleanian mæge.
 33.227.23. Ac hwam beoð ðonne ðas ðyllecan geliccran
ðonne ðæm folce ðe on clænum felda weorðlicne sige gefeohtað,
& eft innan hira burgum fæste belocene ðurh hiera giemelieste hie
lætað gebindan, oððe suelce hie ær lægen on longre medtrymnesse,
& hie ðeah gewierpten, & eft cume an lytel febbres, & hie
ofslea?
 33.229.3. Ða geðyldegan sint to manianne ðætte hie hira
heortan getrymigen æfter ðæs miclan sige, & ða burg hira modes
wið stælherigas behealden, & mid wighusum gefæsðnige, suelce he
him ðære adle edcier suiður ondræde ðonne ðone fruman, ðylæs
se lytega fiond æfter fierste suiður fægnige ðæt he hine mid his
lotwrencium besuice, ðeah he hine ær openum gefeohte ofercome, & him
ðone stiðan suiran forbræce.
 34.229.10. Ðætte on oðre wisan sint to manianne ða
welwillendan, & on oðre ða æfestgan.
 34.229.12. On oðre wisan sint to manianne ða welwillendan, on
oðre ða æfstegan.
 34.229.13. Ða welwillendan sint to manianne ðæt hie sua
fægenigen oðra monna godra weorca ðæt hie eac selfe ðæs ilcan
lyste, & sua gielpen hiera niehstena dæda ðæt hie him eac
onhyrigen.
 34.229.15. Nimen him bisene on hira godan weorcum, & icen hie
simle mid hira agenum, ðylæs hie sien to oðerra monna gefeohte holde
haweras, & don him selfe nawuht, & ðonne eft æfter ðam gefeohte
sie butan æghwelcum edleane on ðys andweardan life.
 34.229.19. Se ðe nu on ðæm gefeohte ðisses andweardan
lifes nile suincan, ne his selfes plion, he ongiet eft hine selfne ofercymenne
& gesciendne, ðonne he gesiehð & gehierð ða weorðigan ðe
ær wel ongunnon, ða ða he idel wæs.
 34.229.22. Suiðe suiðe we gesyngiað, gif we oðerra monna
welgedona dæda ne lufigað & ne herigað, ac we nabbað ðeah nane
mede ðære heringe, gif we be sumum dæle nellað onginnan ðæt we
onhyrigen ðæm ðeawum ðe us on oðrum monnum liciað be dæle ðe
we mægen.
 34.231.4. Forðæm is to secganne ðæm welwillendan monnum
ðæt hi habbað sua micle mede oðerra monna godra weorca, gif hie him
nanwuht ne onhyrigeað, sua we habbað ðæs hleahtres, ðonne we
hliehað gligmonna unnyttes cræftes.
 34.231.7. We herigað hira cræftas, & ðeah nyllað hi
habban, forðæm we hiera nabbað nan lof.
 34.231.9. We wundriað hu wel hie liciað for hira cræfte,
& ðeah ne wilnigað no ðæt we sua licigen.
 34.231.10. Ðæm welwillendum is to secganne, ðonne hie
gesioð hiera geferena god weorc, ðæt hie eac ðencen to him selfum,
& ne fortruwigen hie for oðerra monna weorcum, ðylæs hie herigen
hiera godan weorc, & onscunigen ðæt hie selfe sua don.
 34.231.13. Ðæs ðy wyrse wite hie sculon habban on ende ðe
him licað ðæt mon wel doo, & nyllað ðæm onhyrigean be sumum
dæle.
 34.231.15. Ac ða æfstegan sint to manianne ðæt hie
ongieten hu blinde hi beoð, ðonne hie beoð unrote for oðerra monna
godan weorcum, & for hira ryhtum gefean beoð unbliðe, forðæm hie
beoð suiðe ungesælige, ðonne hie yfeliað, forðæmðe oðre
menn godigað, & ðonne hie geseoð ðara oðerra gesælða
eaciende, ðonne ðyncð him ðæt hie wiellen acuelan for ðære
medtrymnesse ðæs oðres gesælignesse, sua he bið genierwed on his
mode.
 34.231.21. Hwa mæg beon ungesæligra ðonne se æfstiga?
 34.231.22. Ðonne ðu gesiehsð ðæt he bið utan gedrefed,
hu micle ma wenstu ðæt he sie innan for ðæs oðres gode.
 34.231.24. Ðæt god ðæt se oðer ðonne deð, ðæt
meahte beon eac his god, ðeah he hit ðonne git don ne meahte, gif he hit
wolde lufigean on ðæm oðrum.
 34.233.2. Ealle ða ðe wunigeað on anum geleafan & on anum
willan hie beoð sua sua manegu limu on anum menn, & ælc hæfð
ðeah sundernytte, & ðeah ða limu mislice todælde sin, ælc hira
bið on oðres nytte swa some swa on his selfes.
 34.233.5. Ðonon hit gewyrð ðæt se fot gesiehð ðurh
ðæt eage, & ðæt eage stæpð on ðæm fotum, ða earan
gehierað for ðone muð, & ðæs muðes tunge sceal faran on ðara
earena ðearfe, & sio womb sceal fulteman ðæm hondum, & sio hond
sceal wyrcean for ða wambe.
 34.233.9. On ðæs lichoman gesceafte we underfengon ealle ða
ðenunga ðe we nu ðiowiað & wyrceað.
 34.233.10. Forðæm hit is micel sceand, gif we nyllað
licittan ðæt we sien ðæt we sindon, forðæm butan tweon ðæt
bið ure ðæt ðæt we lufigeað on oðrum monnum, ðeah we hit
selfe don ne mægen, & ðæt oðre menn on us lufigeað, ðæt
bið hira.
 34.233.14. Geðencen be ðysum ða æfstigan hu micel mægen
bið on ðære lufe ðæt hio gedeð ðæt oðerra monna gesuinc
& hira weorc bið ure butan ælcum gesuince ures lichoman.
 34.233.16. Ac ðæm æfstegum is to secganne, gif hie hie
nyllað healdan wið ðæm æfste, ðæt hie weorðað besencte on
ða ealdan unryhtwisnesse ðæs lytegan fiondes, ðe bi him awriten is
ðætte for his æfeste deað become ofer ealle eorðan.
 34.233.19. Forðæmðe he hefonrice mid his agenre scylde
forworhte, ða ofðuhte him ðætte menn wæron to ðæm gesceapene,
& icte ða his agne scylde mid ðæm æfste, ðæt he tiolode menn
forlæran ðæt hie wurden eac forlorene sua he wæs.
 34.233.23. Eac sint to læranne ða æfstigan ðætte hie
ongieten under hu micelre frecenesse hie liecgað, & hu hie iceað hira
forwyrd, ðonne hie of hira heortan nyllað aweorpan ðone æfst, ac hine
healdað, oððæt hie afeallað on opene scylde, swæ swæ Cain
dyde.
 34.235.2. Ne gefiolle he no on swæ opene scylde ðæt he his
broður ofsloge, gif he ær ne geæfstgode ðætte his broður lac
wæron ðancweorðlicor onfongne ðonne his.
 34.235.4. Be ðam is awriten ðæt Dryhten besawe to Abele
& to his lacum, & nolde to Caine ne to his lacum.
 34.235.5. Ða wearð Cain suiðe hrædlice irre, &
hnipode ofdune, & se anda ða ðe he hæfde to his breðer,
forðæmðe his lac wæron onfangne & his næron, se anda wearð
to sæde ðæs broðurslæges, forðæm him eglde ðæt he wæs
betra ðonne he, & ðohte, sua he eft gedyde, ðæt he hine ofsloge,
wurde siððan to ðæm ðe hit meahte.
 34.235.10. Forðæm is to secganne ðæm æfstegum sua
hwæt oðres godes sua on him ongieten bið.
 34.235.12. Be ðæm is awriten ðætte ðis flæsclice lif
sie æfesð, & he sie ðære flæsclican heortan hælo, &
ðeah ða ban for him forrotigen.
 34.235.14. Hwæt getacnað ðonne ðæt flæsc buton
unfæsð weorc & hnesce, & hwæt ða ban buton stronglice geworht
weorc?
 34.235.16. Oft ðeah gebyreð ðætte sume, ða ðe
welwillende beoð on monegum weorcum, unfæste beoð ongietene, & sume
beoð beforan monna eagum gesewen suelce he fæsðlicu & stranglecu
weorc wyrce, & ðeah, ðeah he swa do beforan monnum, for ðam andan
oðerra monna godena weorca, he bið aswunden oninnan him selfum.
 34.235.21. Forðy is wel gecueden ðætte ðæt flæsclice
lif sie ðære heortan hælo, forðæm se ðe gehielt his
unsceadfulnesse & his godan willan, ðeah he hwæt tiederlices oððe
yfelra weorca utan doo, he mæg ðæt æt sumum cierre betan.
 34.235.24. Ac ðæt is suiðe ryhte gecueden be ðæm banum
ðæt hie forrotigen for ðæm æfste, forðæm for ðæs
æfstes scylde forweorðað ða godan weorc, ðeah ðe hie beforan monna
eagum ðyncen trumlice gedon.
 34.237.2. Ðæt is ðæt ða ban forrotigen for ðæm
æfste ðæt he forleose sum suiðe god weorc for ðæm æfste.
 35.237.4. Ðætte on oðre wisan sint to manienne ða
bilwitan, on oðre ða ðweoran & ða lytegan.
 35.237.6. On oðre wisan sint to manianne ða biliwitan, on
oðre ða lytegan.
 35.237.7. Ða bilewitan sint to herigenne, forðæmðe hie
simle suincað on ðæm ðæt hi tieligeað ðæt hie ne sculen
leasunga secgan.
 35.237.8. Hie mon sceal eac læran ðæt hi hwilum suigien
ðæs soðes, forðæm, sua sua sio leasung simle deret ðæm
secggendum, sua dereð eac hwilum sumum monnum ðæt soð to gehierenne.
 35.237.11. Forðæm ure Dryhten gemetgode mid suigean his
spræce beforan his ðegnum, ða he cuæð: Fela ic hæbbe eow to
secganne, ac ge hit ne magon nu giet aberan.
 35.237.13. Ðy sint to manianne ða bilwitan anfealdan
ðætte, sua sua hie ða leasunga nyttwyrðlice fleoð, ðæt hie eac
ðæt soð nytwyrðlice secgen, & geicen ða god hira anfealdnesse
mid wærscipe, & sua tilige ðære orsorgnesse mid ðære
anfealdnesse ðætte he ðone ymbeðonc ðæs wærscipes ne
forlæte.
 35.237.18. Be ðam cwæð se æðela lareow sanctus Paulus:
Ic wille ðæt ge sien wise to gode & bilwite to yfele.
 35.237.19. Ond eft be ðæm cwæð Dryhten ðurh hine selfne
to his gecorenum: Beo ge swa ware sua sua nædran & sua bilwite sua
culfran.
 35.237.21. Forðæm on ðara acorenra monna heortan sceal
ðære nædran lytignes & hire nið ðære culfran biliwitnesse
gescirpan, & eft ðære culfran biliwitnesse sceal gemetgian ðære
nædran wærscipe & hire nið, ðylæs hine se wærscipe & se
anda gelæde on ealles to micle hatheortnesse, oððe eft sio bilewitnes
& sio anfealdnes hine to ungeornfulne gedoo to ongietanne, ðylæs he
weorðe besolcen.
 35.239.3. Ongean ðæt mon sceal monian ða lytegan, & him
secgan ðæt hie ongieten hu hefig ðæt twiefalde gesuinc bið ðæt
hie him selfe ðurh hira agena scylda hira agnes gewealdes him on geteoð.
 35.239.6. Ðæt is ðonne ðæt hie eallneg ræswað
& ondrædað ðæt hi mon tælan wille, & beoð eallneg mid
ðæm ymbeðoncan abisgode & ofdrædde.
 35.239.8. Oðer is ðara gesuinca ðæt hi simle seceað
endelease ladunga, hu hie ðonne bereccan mægen.
 35.239.9. Ac nis nan scild trumra wið ðæt tuiefalde gesuinc
ðonne mon sie untwiefeald, forðæmðe nawuht nis ieðre to gesecganne,
ne eac to geliefanne ðonne soð.
 35.239.11. Ac ðonne hwa on ða leasunga befehð, ðonne ne
mæg he of, ac sceal ðonne niede ðencean hu he hie gelicettan mæge,
& gewergað ðonne his heortan suiðe hearde mid ðy gesuince.
 35.239.14. Be ðæm gesuince spræc se salmscop, ða he
cuæð: ðæt gesuinc hira agenra welena hie geðrycð.
 35.239.15. Forðæm se ilca feond se ðe nu ðæt mod ðurh
ða bisuiculan olicunga forlæreð, he hit eft mid suiðe grimmum edleane
geðryscð.
 35.239.17. Be ðæm wæs gecueden ðurh Ieremias ðone
witgan: Hie lærdon hira tungan, & wenedon to leasunge, & swuncon on
unryhtum weorce.
 35.239.19. Suelce he openlice cuæde: ða ðe meahton Godes
friend beon butan gesuince, hie suuncon ymb ðæt hu hie meahton gesyngian.
 35.239.21. Wietodlice, ðonne hwa nyle bielwitlice libban butan
gesuince, he wile geearnian mid his gesuince his agenne deað.
 35.239.23. Ac monige menn, ðonne him beoð unðeawas on
anfundene, ðonne anscunigað hie ðæt mon wite hwelce hie sien, &
wilniað ðæt hie hie gehyden & beheligen under ðæm ryfte
ðære leasunga, ge furðum ðara scylda ðe openlice beoð gesewena,
hie wilniað ðæt hie scylen hie beladian sua georne ðætte oft se
ðe wilnað hiera unðeawas arasian, bið openlice besuicen & ablend
mid ðæm miste ðære leasunga, sua ðæt him fulneah ðyncð
ðætte his nawuht sua ne sie sua sua he ær witodlice be him wende.
 35.241.5. Be ðæm ryhtlice bi Iudeum wæs gecueden ðurh
ðone witgan ymb ðæt synfulle mod ðe hit simle wile ladian, he
cuæð: ðær ðær se iil hæfde his holh.
 35.241.7. Se iil getacnað ða twiefealdnesse ðæs
unclænan modes ðe hit symle lytiglice ladað, sua sua se iil,
ærðæm he gefangen weorðe, mon mæg gesion ægðer ge his fet ge
his heafod ge eac eall ðæt bodig, ac sona sua hiene mon gefehð, sua
gewint he to anum cliewene, & tihð his fet sua he inmest mæg, &
gehyt his heafod, sua ðætte betwuh hondum ðu nast hwær him awðer
cymð, oððe fet oððe heafod, & ær, ær ðu his o onhriene,
ðu meahtes geseon ægðer ge fet ge heafod.
 35.241.14. Swa doð ða lytegan & ða unclænan mod:
ðonne him bið sum unðeaw on onfunden, ðonne bið ðæs iles heafud
gesewen;
 35.241.16. Ðonne mon mæg ongietan of hwam hit æresð com,
& for hwæm.
 35.241.17. & ðonne beoð ða fet gesewene, ðonne mon
ongiet mid hwelcum stæpum ðæt nawht wæs ðurhtogen, ac ðeah
ðæt unclæne mod suiðe hrædlice fehð on ða ladunga, & mid
ðære beheleð his fet & ða stæpas his unnyttan weorces.
 35.241.20. Ðonne he tiehð his heafod in to him, ðonne he mid
wunderlicre ladunga ætiewð ðæt he furðum næfre ðæt yfel ne
ongunne, sua he hit hæfð mid his lotwrencium bewunden oninnan him selfum,
suelce se lareow hæbbe an cliwen on his honda suiðe nearwe & suiðe
smealice gefealden, & nyte hwær se ende sie, sua feor & sua fæste
hit bið gefealden oninnan ðæs synnfullan monnes ingeðonce, & mid
his lote bewunden, ðætte se lareow ðæs yfeles ðe he stieran scolde,
ðeah ðe he hit ær wisðe, ðæt he hit ðonne nat, & eall
ðæt he ær tælwyrðlices geseah mid ðam forhwirfdan gewunan
ðære unryhtan ladunge he bið amierred ðæt he hit eal endemes
forlæt, & his nanwuht nat.
 35.243.5. Wietodlice se il hæfð his holh on ðæs unnyttan
monnes heortan, forðæm ðæt yfelwillende mod gefielt hit self twiefald
oninnan him selfum, & gehyt hine on ðæm ðiestran mid ðære
ladunge, sua se iil hine selfne gehyt on him selfum.
 35.243.10. Gehieren ða unclænan & ða lytegan hu hit
awriten is on Salomonnes bocum ðætte se libbe getreowlice se ðe
bilwitlice libbe.
 35.243.12. Ðæt is se truwa micelre orsorgnesse, biliwitnes
& anfealdnes his weorca.
 35.243.13. Gehirað hwæt of ðæs wisan Salomonnes muðe
wæs gecueden;
 35.243.14. He cuæð ðæt ðæs Halgan Gæstes lar
wille fleon leasunga.
 35.243.15. Gehirað eac ðætte ðæræfter awriten is
ðætte he hæbbe his geðeaht & his sundorspræce mid ðæm
bilwitum & mid ðæm anfealdum.
 35.243.17. Ðonne spricð God to ðæm menn, ðonne he
onlieht ðæt mennisce mod mid his agenre andweardnesse, & him his
dieglan ðing geopenað.
 35.243.19. Ðonne is eac gecueden ðætte God spræce to
ðæm bilwitum, ðonne he mid ðæm uplicum & mid ðæm dieglum
ðingum hira mod onlieht mid ðæm sciman his giefe & his fandunga
& eac his tiehtinge.
 35.243.22. Ðæt beoð ðonne ealles suiðusð ða mod ða
ðe nan sceadu ne geðiestrað ðære twiefaldnesse.
 35.243.23. Ac ðæt is ðeah syndrig yfel twiefaldra monna
ðætte, ðonne ðonne hie oðre menn mid hira lote bismriað, ðonne
gielpað hie & fægeniað ðæs, suelce hi sien micle wærran
& wisran ðonne hie, forðæmðe hie ne geðenceað ða ðearlan
edlean, ac fægniað irmingas hiera agnes dysiges & hearmes.
 35.245.2. Gehiren eac ða ilcan mid hwelcum ymbeðonce godcundes
onwaldes hie ðreade Soffonias se witga, ða he cuæð: Giet cymð se
micla & se mæra & se egeslica Godes dæg, se dæg bið irres
dæg & ðiestra dæg & mistes & gebreces & biemena dæg
& gedynes ofer ealla truma ceastra & ofer ealle hea hwammas.
 35.245.7. Hwæt getacniað ðonne ða truman ceastra butan
hwurfulu mod, getrymedu & ymbtrymedu mid lytelicre ladunge, ðæt him ne
magon to cuman ða speru ðære soðfæsðnesse, ðæt sindon
haligra gewrita manunga?
 35.245.10. Wið ða speru ðære soðfæstnesse hie
hie scildað, ðonne hi mon tælan wile & arasian for hira unðeawum.
 35.245.11. Hwæt getacniað ðonne ða hean hwammas buton
unclænu & twiefeald mod?
 35.245.13. Forðæm ælc wag bið gebieged twiefeald on
ðæm heale.
 35.245.13. Sua bið ðæs monnes heorte: ðonne he ða
bilewitnesse & ða anfealdnesse flihð, he gefielt his mod mid wore &
mid unnytre twiefealdnesse, & eac ðætte wierse bið, he hine ahefð
on his geðohte on gielp & on ofermetto for ðæm wærscipe his
agenre scylde, & deð his agenne unðeaw him to weorðscipe.
 35.245.18. Ðonne cymð se Dryhtnes domes dæg & wrace
dæg ofer ða truman ceastra & ofer ða hean hwammas, ðonne ðæt
ierre ðæs ytemestan domes ða menniscan heortan towyrpð, ða ðe nu
sindon betynede & getrymede mid lytelicum ladungum wið ða
soðfæsðnesse, & arafað ðæt cliwen ðære twifaldan
heortan.
 35.245.22. Ðonne feallað ða truman ceastra, ðonne ða mod
ðe Dryhtne ungeferu sint weorðað gesciende.
 35.245.24. Ðonne feallað ða hean hwammas, ðonne ða
heortan ðe hie ahebbað for ðære tuiefealdnesse ðæs unryhtan
wærscipes ðurh ryhtlicne cuide & dom weorðað ofdune aworpne.
 36.247.3. Ðætte on oþre wisan sint to manienne ða halan,
on oðre ða unhalan.
 36.247.5. On oðre wisan sint to manianne ða truman, on oðre
ða untruman.
 36.247.6. Ða truman sint to manianne ðæt hie gewilnigen mid
ðæs licuman trumnesse ðæt him ne losige sio hælo ðæs modes,
ðylæs him ðy wirs sie, gif hie ða trumnesse ðære Godes giefe him
to unnyte gehweorfað, & ðylæs hie siððan geearnigen sua micle
hefigre wite sua hie nu egeleaslicor & unnytlicor brucað ðære
mildheortlican Godes giefe.
 36.247.11. Forðon sint to manianne ða halan ðæt hie ne
forhycgen ðæt hie her on worulde on ðære hwilendlican hælo him
geearnigen ða ecan hælo.
 36.247.13. Ymb ða hwilendlican tida sanctus Paulus spræc, ða
he cuæð: Nu is hiersumnesse tima & nu sint hælnesse dagas.
 36.247.14. Eac sint to manianne ða halan ðæt hie Gode
wilnigen to licianne ðe hwile ðe hie mægen, ðylæs hie eft ne
mægen, ðonne hie willen.
 36.247.16. Forðon wæs gesprecen ðurh ðone wisan Salomonn
bi ðæm Wisdome ðæt se Wisdom wille sona fleon ðone ðe hine
fliehð, ðonne he hine ful oft ær to him cleopað, & he forsæcð
ðæt he him to cume.
 36.247.19. Ac eft, ðonne he ðone Wisdom habban wolde, & his
wilnað, ðonne cuið se Wisdom to him: Ic eow cleopode ær to me, ac ge
me noldon æt cuman;
 36.247.21. Ic ræhte mine hond to eow, nolde iower nan to
locian;
 36.247.22. Ac ge forsawon eall min geðeaht, & leton eow to
giemeleste, ðonne ic eow cidde.
 36.247.23. Hwæt sceal ic ðonne buton hliehchan ðæs,
ðonne ge to lose weorðað, & habban me ðæt to gamene, ðonne eow
ðæt yfel on becymð ðæt ge eow ær ondredon?
 36.249.2. Ond eac cuið se Wisdom eft: ðonne hie to me
clipiað, ðonne nylle ic hie gehieran.
 36.249.4. On uhtan hie arisað, & me seceað, ac hi me ne
findað.
 36.249.5. Ac ðonne se mon his lichoman hælo forsihð,
ðonne ðonne he wel trum bið to wyrceanne ðæt he ðonne wile,
ðonne ðonne him eft sio hæl losað, ðonne gefred he æresð hwelc
heo to habbanne wæs ða hwile ðe he hi hæfde, & wilnað hire to
late & on untiman, ðonne he ær nolde hie gehealdan, ða ða he hi
hæfde.
 36.249.9. Forðæm eft suiðe ryhtlice Salomonn cuæð: Ne
læt ðu to ælðiodigum ðinne weorðscipe, ne on ðæs
wælhreowan hond ðin gear, ðylæs fremde menn weorðen gefylled of
ðinum gesuince, & ðin mægen sie on oðres monnes gewealdum, &
ðu ðonne sargige forðæm on lasð, ðonne ðin lichoma beo to lore
gedon, & ðin flæsc gebrosnod.
 36.249.14. Hwa is ðonne from us fremde butan ða awiergdan
gæstas, ða ðe from ðæs hefencundan Fæder eðle adrifene
sindon?
 36.249.16. Oððe hwæt is ure weorðscipe on ðissum
eorðlicum lichoman buton ðæt we sint gesceapene æfter ðære
biesene ures Scippendes?
 36.249.18. & hwæt is elles se wælhreowa buton ða
aworpnan englas, ðe hie selfe mid hiera ofermettum on deaðes wite
gebrohton?
 36.249.19. & on ðone ilcan deað hie wilniað eal moncynn
to forspananne & to forlædanne.
 36.249.21. Hwæt tacnað ðonne ðæt word elles ðæt
mon ne selle his weorðscipe fremdum menn buton ðætte se ðe to Godes
bisene gesceapen is, ðonne he ða tid his lifes on gewil ðara awierdena
gæsta gehwierfð;
 36.249.24. & his gear geseleð wælhreowum, se se ðe in
yfelra & wiðerweardra onwald forlæt ða hwile his lifes?
 36.249.25. Ond eac cuæð Salomonn ðæt fremde ne scolden
beon gefyllede ures mægenes, & ure gesuinc ne scolde beon on oðres
monnes anwalde.
 36.251.2. Sua hwa ðonne sua on ðisse worulde hæfð Fulle
hæle his lichoman, & nyle wisdomes & cræftes on his mode tiligan,
ac suinceð on ðæn ðæt he leornige unðeawas & fremme, ne
fylð se no his agen hus godra cræfta, ac fremdra hus he fylð, ðæt
sint unclæne gæstas.
 36.251.6. Wiotodlice ða ðe hira lif on firenluste & on
ofermodnesse geendigað, ne gefyllað hie godra rim, ac awiergedra gæsta.
 36.251.8. Ðonne is æfter ðæm gecueden ðæt he sargige
æt niehstan, ðonne his lichoma & his flæsc sie gebrosnod,
forðæm oft sio hælo ðæs lichoman on unðeawas wierð gecierred,
ac ðonne he ðære hælo benumen wierð mid monigfaldum sare ðæs
modes & ðæs flæsces, se lichoma ðonne wierð gedrefed,
forðæm sio saul, ðonne hio hire unðonces gebædd wierð ðæt
yfel to forlætanne ðæt hio ær longe on woh hire agnes ðonces
gedyde, secð ðonne ða forlorenan hælo, & wilnað ðære,
suelce he ðonne wel & nytwyrðlice libban wolde, gif he forð moste.
 36.251.16. Murcnað ðonne forðy ðæt he Gode nolde
ðiowigan ða hwile ðe he meahte, forðon he ðonne ðone demm his
giemelieste mid nanum gesuince gebetan ne mæg, buton him ðurh his
hreowsung & ðurh Godes miltse geholpen weorðe.
 36.251.19. Forðæm cuæð se sealmscop: ðonne God hie
slog, ðonne sohton hie hine.
 36.251.20. Ongean ðæt sint to manianne ða mettruman ðæt
hie ongieten & gefreden ðæt hie sua micle ma beoð Godes bearn, &
he hie sua micle ma lufað sua he hie suiður manað & suingð,
forðæm, gif he ðæm gehiersuman mannum næfde geteohchad his eðel
to sellanne, hwie wolde he hie mid ænegum ungetæsum læran ?
 36.251.25. Forðæm cuæð Dryhten to Iohanne ðam
godspellere ðurh his engel, he cuæð: Ic ðreage & suinge ða ðe
ic lufige.
 36.253.1. Forðæm eac cuæð Salomonn: Sunu min, ne
agiemeleasa ðu Godes suingan, ne ðu ne beo werig for his ðreaunge,
forðæmðe God lufað ðone ðe he ðreað, & suingeð ælc
bearn ðe he underfon wile.
 36.253.4. Be ðam ilcan se salmscop cuæð: Suiðe monigfalde
sint ryhtwisra monna earfoðu.
 36.253.5. Be ðæm eac se eadega Iob cwæð on his
earfeðum, & geomriende cliopode to Dryhtne, & cuæð: Gif ic
ryhtwis wæs, ne ahof ic me no forðy, & ðeah ic eom gefylled mid
broce & mid iermðum.
 36.253.8. Eac is to cyðanne ðæm mettrumum, gif hie willen
geliefan ðætte Godes rice hiera sie, ðæt hie ðonne her on worulde
ðoligen earfeðu ðæm timum ðe hie ðyrfen, sua sua mon sceal on
elðiode.
 36.253.11. Be ðys ilcan is gecueden on kyninga bocum, sua sua hit
geworden wæs, & eac us to bisene.
 36.253.12. Hit is gecueden ðætte ða stanas on ðæm
mæran temple Salomonnes wæron sua wel gefegede & sua emne gesnidene
& gesmeðde, ær hie mon to ðæm stede brohte ðe hie on standan
scoldon, ðætte hie mon eft siððan on ðære halgan stowe sua
tosomne gesette ðæt ðær nan monn ne gehierde ne æxe hlem ne
bietles sueg.
 36.253.17. Ðæt ðonne tacnað us ðætte we scylen beon
on ðisse ælðeodignesse utane beheawene mid suingellan, to ðæm
ðæt we eft sien geteald & gefeged to ðæm gefogstanum on ðære
Godes ceastre butan ðæm hiewete ælcre suingean, ðætte sua hwæt
sua nu on us unnytes sie, ðætte ðæt aceorfe sio suingelle from us,
sua ðætte siððan an sibb Godes lufe butan ælcum ungerade us suiðe
fæste gebinde & gefege tosomne.
 36.253.23. Ðonne sint eac to manianne ða unhalan ðæt hie
geðencen mid hu monigfaldum ungetæsum & mid hu heardum brocum us
swingað & ðreagað ure worldcunde fædras & hlafordas,
forðæm ðe hie wilniað ðæt we him geðwære sien, & eac
hira irfes wierðe sien, & hie us ðe bliðran beon mægen.
 36.255.2. Ac hwelc wite sceal us ðonne to hefig ðyncan
ðære godcundan ðreaunga wið ðæm ðe we mægen geearnian ðone
hefonlican eðel ðe næfre to lore ne weorðeð, & forðæm
ðæt we mægen forbugan ðæt wite ðæt næfre ne wierð
geendod?
 36.255.6. Forðæm cuæð sanctus Paulus: Ure flæsclican
fædras lærdon us, & we hie ondredon;
 36.255.7. Hie ðreadon us, & we weorðodon hie.
 36.255.8. Hu micle suiðor sculon we ðonne beon gehiersume
ðæm ðe ure gæsta Fæder bið wið ðæm ðæt we moten
libban on ecnesse.
 36.255.9. Ure flæsclican fædras us lærdon to ðæm ðe
hira willa wæs, ac ðæt wæs to suiðe scortre hwile, forðæmðe
ðios woruld is suiðe lænu, ac se gæsðlica Fæder he us lærð
nytwyrðlicu ðing to underfonne, ðæt is ðæt we geearnigen
ðæt ece lif.
 36.255.13. Eac sint to manianne ða mettruman ðæt hie
geðencen hu micel hælo ðæt bið ðære heortan ðæt se
lichoma sie medtrum, forðæm sio medtrymnes ðæt mod gehwierfð
gehwelces monnes hine selfne to ongietanne, & ðæt gode mod ðe sio
hælo ful oft aweg adriefð ðæt gemynd ðære medtrymnesse
geedniewað, ðætte ðæt mod ðe ofer his mæð bið upahæfen
gemyne of ðæm suingum ðe ðæt flæsc ðolað to hwæm eal
monncynn gesceapen is.
 36.255.19. Ðæt wære suiðe ryhte getacnod ðurh Balaham
on ðære lettinge his færeltes, gif he mid his hiersumnesse Godes stemne
& his gebodum fullice folgian wolde, & on his willan fore.
 36.255.22. Baloham ðonne fulgeorne feran wolde ðær hine mon
bæd, ac his estfulnesse witteah se esol ðe he onuppan sæt.
 36.255.23. Ðæt wæs forðæmðe se assa geseah ðone
engel ongean hine standan, & him ðæs færeltes forwiernan, ðone
ðe ðæt mennisce mod geseon ne meahte.
 36.257.1. Sua eac, ðonne ðæt flæsc bið gelett mid sumum
broce, hit getacnað ðæm mode for ðære suingan hwæt Godes willa
bið, ðone illcan willan ðe ðæt mod hwilum ongietan mæg ðe ofer
ðæm flæsce sitt, & his wealdan sceolde, forðæm ðæt
flæsc oft lætt ða geornfulnesse & ðone willan ðæs ðiondan
modes her on worulde.
 36.257.5. Sua mon oft lett fundigendne monna, & his færelt
gælð, sua gælð se lichoma ðæt mod, oððæt he gebrocad
wierð mid sumre mettrymnesse, & ðonne ðurh ða mettrymnesse
getacnað se lichoma ðæm mode ðone ungesewenan engel ðe him togenes
stent, & him wiernð his unnyttan færelta ðurh ðæs lichoma
mettrymnesse.
 36.257.10. Be ðæm cwæð sanctus Petrus suiðe ryhtlice:
ðæt dumbe & ðæt gehæfte neat ðreade ðone witgan for his
yfelan willan, ða hit cleopode sua sua monn, & mid ðy gestierde
ðæm witgan his unryhtre & dyslicre wilnunga.
 36.257.13. Ðonne ðreað ðæt dumbe neat ðone unwisan
monn, ðonne ðæt gebrocode flæsc gelærð ðæt upahæfene mod
to ryhttre & to nyttwyrðre eaðmodnesse.
 36.257.15. Forðæm ne meahte Balaham geearnian ða Godes giefe
ðe he biddende wæs,ða he Israhela folc wirgean wolde & for hine
selfne gebiddan;
 36.257.17. Forðæm he wearð untygða ðe he hwierfde his
stemne nales his mod: ðæt wæs ðæt he spræc oðer, oðer
ðæt he sprecan wolde.
 36.257.19. Eac sint ða seocan to monianne ðæt hie ongieten
hu micel Godes giefu him bið ðæs flæsces gesuinc, forðæmðe hit
ægðer ge ða gedonan synna aweg aðwiehð, ge hine eac ðara gelett
ðe he don wolde, gif he meahte, forðæm ðonne he bið gesargod on
ðæs lichoman wundum, ðonne gewyrceað ða wunda on ðæm gebrocodan
mode hreowsunge wunda.
 36.257.24. Bi ðæm is eac awriten on Salomonnes cuidbocum
ðæt sio wund wolde halian, æfterðæmðe heo wyrmsde.
 36.259.1. Ðonne aflewð ðæt sar of ðære wunde mid ðy
wormse, ðonne ðæt sar ðære suingellan ðissa woruldbroca
aðwiehð ægðer ge ða geðohtan synna ge ða gedonan of ðære
saule.
 36.259.4. Eac cuæð Salomon ðætte ðæt illce beo bi
ðæm wundum ðe beoð oninnan ðære wambe.
 36.259.5. Ðære wambe nama getacnað ðæt mod, forðæm
sua sua sio wamb gemielt ðone mete, sua gemielt ðæt mod mid ðære
gescadwisnesse his geðeahtes his sorga.
 36.259.7. Of Salomonnes cuidum we namon ðætte ðære wambe
nama scolde tacnian ðæt mod, ða ða he cuæð: ðæs monnes lif
bið Godes leohtfæt;
 36.259.9. Ðæt Godes leohtfæt gindsecð & gindlieht
ealle ða diogolnesse ðære wambe.
 36.259.11. Suelce he cuæde: æresð he hiene onlieht mid his
leohtfæte, ðonne he hiene gelieffæsð, & eft he hine onlieht,
ðonne he hiene onælð mid ðæm tapure ðæs godcundan lieges.
 36.259.13. Ðæt bið ðonne, ðonne he deð ðæt he
ongiet his agne unnytte ðeawas & geðohtas ðe wen is ðæt he ær
hæfde, ðeah he hit geðencean ne meahte.
 36.259.15. Ðæt worms ðonne ðara wunda ðæt is ðæt
broc ðæs lichoman, & ðæt sar innan ðære wambe, ðæt
tacnað ða sorge ðæs modes.
 36.259.17. Sio sorg ðonne aswæpð aweg ðæt yfel of
ðæm mode.
 36.259.18. Ðonne we beoð butan ðæm mode on ðæm
lichoman gesuencte, ðonne beo we suigende gemanode mid ðære mettrymnesse
ura synna to gemunanne, forðæmðe ðonne bið broht beforan ures modes
eagan eall ðæt we ær yfeles gedydon, forðæm sua se lichoma
suiður utan ðrowað, sua ðæt mod suiður innan hreowsað ðæs
unnyttes ðe he ær dyde.
 36.259.23. Forðæm gelimpð ðætte ðurh ða openlican
wunda & ðurh ðæt gesewene sar ðæs lichoman bið suiðe wel
aðwægen sio diegle wund ðæs modes, forðæm sio diegle wund
ðære hreowsunga hælð ða scylðe ðæs won weorces.
 36.261.1. Eac sint to manianne ða mettruman to ðæm ðæt
hie gehealden ða strenge ðære geðylde.
 36.261.3. Him is to secgeanne ðæt hie unablinnendlice
geðencen hu monig yfel ure Dryhten & ure Alisend geðolode mid ðam
ilcan mannum ðe he self gesceop, & hu fela edwites & unnyttra worda
he forbær, & hu manige hleorslægeas he underfeng æt ðæm ðe
hine bismredon.
 36.261.7. Se ilca se ðe ælce dæg saula gereafað of
ðæs ealdan feondes honda, se ilca se ðe us ðwiehð mid ðy halwyndan
wætre, se na ne forbeag mid his nebbe ðara triowleasena monna spatl,
ðonne hie him on ðæt nebb spætton.
 36.261.10. Se ilca se us gefreoð mid his forespræce from ecum
witum, se ilca suigende geðafode swingellan.
 36.261.11. Se ðe us sealde ece are betwuxn his engla geferscipe,
he geðafode ðæt hine mon mid fyste slog.
 36.261.13. Se ðe us gehæleð from ðæm stice urra synna,
he geðafode ðæt him mon sette ðyrnenne beag on ðæt heafud.
 36.261.14. Se ðe us oferdrencð mid ðæs ecan lifes liðe,
he gefandode geallan biternesse, ða hine ðyrstte.
 36.261.16. Se ðe for us gebæd to his Fæder, ðeah he him
emnmiehtig sie on his godhade, ða ða him mon on bismer to gebæd, ða
swugode he.
 36.261.18. Se se ðe deadum monnum lif gearuwað, & he self
lif is, he becom to deaðe.
 36.261.19. Forhwy ðonne sceal ænigum menn ðyncan to reðe
oððe to unieðe ðæt he Godes suingellan geðafige for his yfelum
dædum, nu God self sua fela yfeles geðafode, sua sua we ær cuædon,
for monncynne?
 36.261.22. Hwa sceal ðonne, ðara ðe hal & good andgiet
hæbbe, Gode unðoncfull beon, forðæm, ðeah he hine for his synnum
suinge, ne se ne for butan suingellan of ðys middangearde se ðe butan
ælcre synne wæs & giet is?
 37.263.1. Ðætte on oðre wisan sint to manienne ða ðe him
ondrædað Godes swingellan oððe monna, & forðy forlætað
ðæt hie yfel ne doð;
 37.263.3. On oðre wisan ða ðe beoð swa aheardode on
unryhtwisnesse ðæt hi mon ne mæg mid nanre ðreaunge geðreatian.
 37.263.6. On oðre wisan sint to monianne ða ðe him suingellan
ondrædað, & forðæm unsceaðfullice libbað;
 37.263.7. & on oðre wisan sint to manianne ða ðe on hiera
unryhtwisnessum sua aheardode beoð ðæt hie mon mid nanre swingellan
gebetan ne mæg.
 37.263.9. Ðæt is to cyðanne ðe him swingellan
ondrædað ðæt hie ðissa eorðlicena goda to suiðe ne gietsien,
ðeah hie geseon ðæt ða yfelan hie hæbben ongemong him, forðæm
hie sint ægðrum gemæne ge yfelum monnum ge godum;
 37.263.12. & ne fleon eac ðis andwearde yfel, suelce hie hit
adriogan ne mægen, forðonðe hit oft gode menn her on worlde dreogað.
 37.263.14. Eac hie sint to monianne, gif hie geornlice wilnigen
ðæt him yfel ðing losie, ðonne beo him suiðe egefull ðæt ece
wite;
 37.263.16. Nalles ðeah sua egeful ðæt hie ealneg
ðurhwunigen on ðæm ege, ac mid ðam fostre ðære Godes lufan hie
sculon uparisan & weaxan a ma & ma to lufigeanne ða godcundan weorc.
 37.263.19. Forðæm Iohannis se godspellere cwæð on his
ærendgewrite, ic cwæð: Sio fulfremede Godes lufu adrifeð aweg ðone
ege.
 37.263.20. & eft cwæð sanctus Paulus: Ne underfengon ge no
ðone Gast æt ðæm fulluhte to ðeowigeanne for ege, ac ge hine
underfengon to ðæm ðæt ge Gode geagenudu bearn beon scielen, forðy
we cliepiað to Gode, & cweðað, Fæder, Fæder.
 37.263.24. Forðæm cwið eft eac se ilca lariow: ðær se
Dryhtnes gast is, ðær is freodoom.
 37.265.1. Gif ðonne hwelc mon forbireð his synna for ðæm
ege anum ðæs wites, ðonne nafað ðæs ondrædendan monnes mod
nanne gastes freodom, forðæm, gif he hit for ðæs wites ege ne
forlete, butan tweon he fulfremede ða synne.
 37.265.4. Ðonne nat ðæt mod ðæt him bið freodom
forgiefen, ðonne hit bið gebunden mid ðæs ðeowutes ege.
 37.265.6. Ðeah monn nu good onginne for sumes wites ege, hit mon
sceal ðeah geendigean for sumes godes lufum.
 37.265.7. Se ðe for ðæm anum god deð ðæt he sumre
ðreaunge yfel him ondrætt, se wilnað ðætte nan ðing ne sie ðe
he him ondrædan ðyrfe, ðæt he ðy orsorglicor dyrre don unnyttlicu
ðing & unalifedu.
 37.265.10. Ðonne bið suiðe sweotol ðætte him ðonne
losað beforan Gode his ryhtwisnes, ðonne he ðurh his agene geornfulnesse
gesyngað unniedenga, ðonne bið suiðe sueotul ðæt he ðæt good
na ne dyde ðær he hit for ðæm ege dorste forlætan.
 37.265.14. Ongean ðæt ðonne sint to monianne ða menn ðe
suingellan ne magon forwiernan ne na gelettan hiera unryhtwisnesse.
 37.265.15. Hie beoð to ðreageanne & to swinganne mid swa
micle maran wite sua hie ungefredelicor beoð aheardode on hiera unðeawum.
 37.265.17. Oft eac ða swelcan monn sceal forsion mid eallum
forsewennessum, & unweorðian mid ælcre unweorðnesse, forðæm
ðætte sio forsewennes him ege & ondrysnu on gebringe, & eft
æfter ðæm ðæt hiene sio godcunde manung on wege gebringe, &
hine to hyhte gehwierfe.
 37.265.21. Ðonne sint eac ðæm ilcan monnum suiðe
ðearllice to recceanne ða godcundan cwidas, ðæt hie bi ðam
oncnawæn, ðonne hie geðencen ðone ecean dom, to hwæm hiera agen
wise wirð.
 37.265.24. Eac hie sculon gehieran ðæt on him bið gefylled
Salomonnes cwide ðe he cwæð, he cwæð: ðeah ðu portige ðone
dysegan on pilan, swa mon corn deð mid piilstæfe, ne meaht ðu his dysi
him from adrifan.
 37.267.2. Ðæt ilce sarette se witga, ða ða he cwæð:
ðu hie tobræce, & ðeah hie noldon underfon ðine lare.
 37.267.3. Eft bi ðæm ilcan cwæð Dryhten: Ic ofslog ðis
folc, & to forlore gedyde, & hie hie ðeah noldon onwendan from hiera
woom wegum, ðæt is, from hiera yfelum weorcum.
 37.267.6. Bi ðæm ilcan eft cwæð se witga: ðis folc nis
no gewend to ðæm ðe hie swingð.
 37.267.7. Ymb ðæt ilce sargode se witga, sua sua god lareow
deð, ðonne he his gingran suingð, gif hit him nauht ne forstent.
 37.267.9. Be ðæm cwæð se witga: We lacnodon Babylon,
& hio ðeah ne wearð gehæled.
 37.267.10. Ðonne bið Babylon gelacnad, nales ðeah fullice
gehæled, ðonne ðæs monnes mod for his unryhtum willan & for his
won weorcum gehierð sceamlice ðreaunga, & sceandlice suingellan
underfehð, & ðeahhwæðre oferhygð ðæt he gecierre to
bettran.
 37.267.13. Ðæt ilce eac Dryhten oðwat Israhela folce, ða
hie wæron gehergeode & of hiera earde alædde, & swaðeah noldon
gesuican hiera yfelena weorca, ne hie noldon awendan of hiera won wegum;
 37.267.16. Ða cwæð Dryhten: ðiss Israhela folc is geworden
nu me to sindrum & to are & to tine & to iserne & to leade inne
on minum ofne.
 37.267.18. Suelce he openlice cwæde: Ic hie wolde geclænsian
mid ðæm gesode ðæs broces, & wolde ðæt hie wurden to golde
& to seolufre, ac hie wurdon gehwierfde inne on ðam ofne to are & to
tine & to isene & to leade, forðæmðe hie noldon on ðæm
gesuincium hie selfe gecirran to nyttum ðingum, ac ðurhwunedon on hiera
unðeawum.
 37.267.23. Witodlice ðæt ar, ðonne hit mon slihð, hit
bið hludre ðonne ænig oðer ondweorc.
 37.267.24. Sua bið ðæm ðe suiðe gnornað on ðære
godcundan suingellan, he bið on middum ðæm ofne gecirred to are.
 37.269.2. Ðæt tin ðonne, ðonne hit mon mid sumum cræfte
gemengð, & to tine gewyrcð, ðonne bið hit swiðe leaslice on
siolufres hiewe.
 37.269.4. Sua hwa ðonne sua licet on ðære swingellan, he
bið ðæm tine gelic inne on ðæm ofne.
 37.269.5. Se bið ðonne ðæm isene gelic inne on ðæm
ofne, se ðe for ðære suingellan nyle his ðweorscipe forlætan, ac
ofan his nihstan his lifes.
 37.269.7. Ðæt lead ðonne is hefigre ðonne ænig oðer
andweorc.
 37.269.8. Forðy bið inne on ðæm ofne geworden to leade se
se ðe sua bið geðrysced mid ðære hefignesse his synna ðæt he
furðum on ðæm broce nyle alætan his geornfulnesse & ðas
eorðlican wilnunga.
 37.269.11. Bi ðæm ilcan is eft awriten: ðær wæs
suiðe suiðlic gesuinc, & ðær wæs micel swat agoten, &
ðeah ne meahte monn him of animan ðone miclan rust, ne furðum mid fyre ne
meahte hiene mon aweg adon.
 37.269.14. He us stiereð mid fyres broce, forðæmðe he
wolde from us adon ðone rust urra unðeawa, ac we ðeah for ðæm broce
ðæs fyres nyllað alætan from us ðæt rust ðara unnyttra weorca,
ðonne we on ðære suingellan nyllað gebetan ure unðeawas.
 37.269.18. Be ðæm cwæð eft se witga: Idel wæs se
blawere, forðon hiera awiergdan weorc ne wurdon from him asyndred.
 37.269.19. Eac is to witanne ðætte oft ðæm bið
gestiered mid manðwærlicre manunga, ðæm ðe monn mid heardre
suingellan gecirran ne mæg, & ða ðe ne magon ðrouunga gestieran
yfelra weorca, eft hie hie forlætað for liðelicre olicunga, sua sua ða
seocan, ða ðe mon oft ne mæg gelacnian mid ðæm drencium strangra
wyrta gemanges, ða ful oft beoð mid wlacum watre gelacnode, & on
ðære ilcan hælo gebrohte ðe hie ær hæfdon.
 37.271.1. Sua beoð eac ful oft ða wunda mid ele gehælda,
ða ðe mon mid gesnide gebetan ne meahte.
 37.271.2. & eac se hearda stan, se ðe aðamans hatte, ðone
mon mid nane isene ceorfan ne mæg, gif his mon onhrinð mid buccan blode,
he hnescað ongean ðæt liðe blod to ðæm suiðe ðæt hine se
cræftega wyrcean mæg to ðæm ðe he wile.
 38.271.6. Ðætte on oðre wisan sint to manienne ða ðe to
swiðe swige beoð, on oðre wisan ða ðe willað to fela idles &
unnyttes gespræcan.
 38.271.9. On oðre wisan sint to monianne ða suiðe suigean, on
oðre wisan ða ðe beoð aidlode on oferspræce.
 38.271.10. Ða suiðe suigean mon sceal læran ðætte hie,
ðonne ðonne hie sumne unðeaw unwærlice fleoð, ðæt hie ne sien
to wyrsan gecirde, & ðæron befealdne, sua him oft gebyreð, ðonne
hie hiora tungan ungemetlice gemidliað ðæt hie beoð micle hefiglicor
gedrefde on hiera heortan ðonne ða oferspræcean, forðæm for
ðære suigean hiora geðohtas beoð aweallene on hiora mode, forðæm
hie hie selfe nidað to healdonne ungemetlice swigean, & forðæm
beoð suiðe forðrycte.
 38.271.17. Forðæm gebyreð oft ðæt hie beoð sua micle
ungestæððelicor toflowene on hiera mode sua hie wenað ðæt hie
stilran & orsorgtran beon mægen for hiera suigean.
 38.271.19. Ac forðæmðe mon ne mæg utane on him ongietan
for hiera suigean hwæt mon tæle, hie beoð innane oft ahafene on
ofermettum, swa ðæt hie ða felasprecan forseoð, hie for nauht doð,
& ne ongietað na hu suiðe hie onlucað hiera mod mid ðæm
unðeawe ofermetta, ðeah hie ðæs lichoman muð belucen;
 38.271.24. Ðeah sio tunge eaðmodlice licge, ðæt mod bið
suiðe upahafen, & sua micle freolicor he tælð on his ingeðonce
ealle oðre menn sua he læs ongitt his agene uncysta.
 38.273.2. Eac sint to manianne ða suiðe suigean ;
 38.273.3. Ðæt hie geornlice tiligen to wietanne ðæt him
nis na ðæs anes ðearf to ðenceanne hwelce hie hie selfe utane eowien
mannum, ac him is micle mare ðearf ðæt hie geðencen hwelce hi hie
innan geeowigen Gode, & ðæt hi swiðor him ondræden for hiera
geðohtum ðone diglan Deman, ðe hie ealle wat, ðonne hie him ondræden
wið hiera wordum & dædum hiera geferena tælinge.
 38.273.8. Hit is awriten on Salomonnes cwidum: Sunu min, ongiet
minne wisdom & minne wærscipe, & behald ðin eagean & ðin
earan to ðæm ðætte ðu mæge ðin geðoht gehealdan.
 38.273.10. Forðæm nan wuht nis on us unstilre &
ungestæððigre ðonne ðæt mod, forðæm hit gewitt sua oft fram
us sua us unnytte geðohtas to cumað, & æfter ælcum ðara
toflewð.
 38.273.13. Be ðæm cwæð se psalmsceop: Min mod & min
wisdom me forlet & eft he gehwearf to him selfum, & wearð on his
agenum gewitte, & cwæð: ðin ðeow hæfð nu funden his wisdom,
ðæt is ðæt he hine gebidde to ðe.
 38.273.16. Forðæm, ðonne monn his mod gehæft, ðæt
ðæt hit ær gewunode to fleonne hit gemet.
 38.273.17. Oft eac ða suiðe suigean, ðonne hie monige unnytte
geðohtas innan habbað, ðonne weorðað hie him to ðy maran sare
innan, gif hie hi ut ne sprecað, ond hwilum gebyreð, gif he hit
gedæftelice asægð, ðæt he mid ðy his sorge gebet.
 38.273.21. Hwæt we wieton ðæt sio diegle wund bið sarre
ðonne sio opene, forðam ðæt worsm ðæt ðærinne gehweled
bið, gif hit bið utforlæten, ðonne bið sio wund geopenod to hælo
ðæs sares.
 38.273.24. Eac sculon weotan ða ðe ma swugiað ðonne hie
ðyrfen, ðætte hie hiera sorge ne geiecen mid ðy ðæt hie hiora
tungan gehealden.
 38.275.1. Eac hie sint to manianne, gif hie hiera nihstan lufien
swa sua hie selfe, ðæt hie him ne helen forhwy hi hie tælen on hiera
geðohte, forðæm sio spræc cymð hiora ægðrum to hælo,
forðamðe hie ægðer ge ðæt gehwelede on ðæm oðrum
geopenað & utforlæt, ðæt he wierð ðonon gehæled, ge ðone
oðerne gelærð, & his unðeawa gestierð.
 38.275.6. Se ðe ðonne hwæt yfeles ongiet on his nihstan,
& hit forswugað, he deð sua sua se læce ðe gesceawað his
freondes wunde, & nyle hie ðonne gelacnigan.
 38.275.9. Hu, ne bið he ðonne swelce he sie his slaga, ðonne
he hine mæg gehælan, & nyle?
 38.275.10. Forðæm is sio tunge gemetlice to midliganne, nales
ungemetlice to gebindanne.
 38.275.11. Be ðæm is awriten: Se wisa suigað, oð he ongiet
ðæt him bið nyttre to sprecanne.
 38.275.12. Nis hit nan wundur, ðeah he swugie, & bide his
timan, ac ðonne he nytwyrðne timan ongiet to sprecenne, he forsihð ða
swigean, & spricð eall ðæt he nytwyrðes ongiet to sprecanne.
 38.275.15. & eft hit is awriten on Salomonnes bocum, ðæm
ðe Ecclesiastis hatton, ðætte hwilum sie spræce tiid, hwilum
swigean.
 38.275.17. Forðæm is gesceadwislice to ðenceanne hwelcum
tidum him gecopust sie to sprecanne, ðætte, ðonne ðonne he sprecan
wille, he his tungan gehealde ðæt hio ne racige on unnytte spræca, ne
eft ne aseolce ðær he nytte sprecan mæg.
 38.275.20. Be ðæm suiðe wel cwæð se psalmsceop: Gesete
Dryhten hirde minum muðe & ða duru gestæððignesse.
 38.275.22. Ne bæd he no ðæt he hine elle fortynde mid
gehale wage, ac he bæd dura to, ðæt he meahte hwilum ontynan, hwilum
betynan.
 38.275.24. Ðy we sculon geleornian ðæt we suiðe wærlice
gecope tiid aredigen, & ðonne sio stemn gesceadwislice ðone muð
ontyne, & eac ða tid gesceadwislice aredigen ðe sio suige hine betynan
scyle.
 38.277.3. Ongean ðæt sint to læranne ða oferspræcean
ðæt hie wacorlice ongieten fram hu micelre ryhtwisnesse hie beoð
gewietene, ðonne hie on monigfealdum wordum slidrigað.
 38.277.5. Ac ðæt mennisce mod hæfð wætres ðeaw.
 38.277.6. Ðæt wæter, ðonne hit bið gepynd, hit miclað
& uppað & fundað wið ðæs ðe hit ær from com, ðonne
hit flowan ne mot ðider hit wolde.
 38.277.8. Ac gif sio pynding wierð onpennad, oððe sio wering
wirð tobrocen, ðonne toflewð hit eall, & ne wierð to nanre nytte,
buton to fenne.
 38.277.10. Sua deð ðæs monnes mod, ðonne hit
gesceadwislice ne can his swigean gehealdan, ac hit abricð ut on idle
oferspræce, & wierð swa monigfealdlice on ðæm todæled, suelce
hit eall lytlum riðum torinne, & ut of him selfum aflowe, ðæt hit
eft ne mæge in to his agnum ondgiete & to his ingeðonce gecirran.
 38.277.14. Ðætte ne bið forðæmðe hit bið todæled
& to monigfealda spræca, suelce he self hine selfne ute betyne from
ðære smeaunga his agnes ingeðonces, & sua nacodne hine selfne eowige
to wundigeanne his feondum, forðæmðe he ne bið belocen mid nanum
gehieldum nanes fæstenes.
 38.277.18. Swa hit awriten is on Salomonnes cwidum ðætte se
mon se ðe ne mæg his tungan gehealdan sie gelicost openre byrig, ðære
ðe mid nane wealle ne bið ymbworht.
 38.277.21. Forðæm sio burg ðæs modes, ðe mid nanre
suigean ne bið bityned sceal suiðe oft gefredan hiere feonda speru,
forðæm hio ætieweð hie selfe suiðe opene hiere feondum, ðonne hio
hie selfe toweorpeð ut of hiere selfre mid unnyttum wordum, & hio bið
micle ðe ieðre to oferfeohtanne ðe hio self fieht wið hie selfe mid
oferspræce to fultome ðæm wiðfeohtende, forðæm hio bið oft
oferfohten butan ælcum gesuince.
 38.279.2. Oft ðonne ðæt hefige mod glit niðor &
niðor stæpmælum on unnyttum wordum, oð hit mid ealle afielð, &
to nauhte wirð;
 38.279.4. Forðæm hit ær hit nolde behealdan wið unnyt
word, hit sceal ðonne niedinga afeallan for ðæm slide.
 38.279.5. Æt ærestum lyst ðone monn unnyt sprecan be
oðrum monnum, & ðonne æfter firste hine lyst tælan & slitan
ðara lif butan scylde ðe he ðonne ymbspricd, oððæt hit on last of
his tungan utabirst to openum bismere ðæm oðrum.
 38.279.9. Swa he sæwð ðone sticel ðæs andan,
oððæt ðærof aweoxð towesnes, & of ðære towesnesse bið
ðæt fyr onæled ðære feounga, & sio feoung adwæscð ða
sibbe.
 38.279.11. Be ðæm wæs suiðe wel gecweden ðurh ðone
wisan Salomon, ðætte se se ðæt wæter utforlete wære fruma
ðære towesnesse.
 38.279.13. Se forlæt ut ðæt wæter, se ðe his tungan
stemne on unnyttum wordum lætt toflowan.
 38.279.14. Ac se wisa Salomon sæde ðætte suiðe deop pol
wære gewered on ðæs wisan monnes mode, & suiðe lytel unnyttes
utfleowe.
 38.279.16. Ac se se ðe ðone wer bricð, & ðæt
wæter utforlæt, se bið fruma ðæs geflites.
 38.279.17. Ðæt is ðonne se ðe his tungan ne gemidlað, se
towierpð anmodnesse.
 38.279.18. Eft cwæð Salomon: Se gemetgað irre, se ðe
ðone disigan hætt geswugian.
 38.279.19. Forðæm se næfre ne mæg ryhtwisnesse &
gesceadwisnesse healdan, se ðe ofersprecol bið.
 38.279.21. Ðæt tacnode se salmsceop, ða he cwæð: Se
oferspræcea wer ne wierð he næfre geryht ne gelæred on ðisse
worlde.
 38.279.22. Eft cwæð Salomon bi ðæm ilcan: Ne bið
næfre sio oferspræc butan synne.
 38.279.23. Bi ðæm cwæð eac Essaias se witga, he cwæð
ðætte sio suyge wære ðære ryhtwisnesse fultum & midwyrhta.
 38.279.25. Ðæt ðonne tacnað ðætte ðæs modes
ryhtwisnes bið toflowen, ðe nele forhabban ða ungemetgodan spræce.
 38.281.2. Be ðæm cwæð Iacobus se apostol: Gif hwa
teochhað ðæt he æfæst sie, & nyle gemidlian his tungan,
ðæt mod lihð him selfum, forðæm his æfæstnes bið suiðe
idlu.
 38.281.4. & eft he cwæð: Sie æghwelc mon suiðe
hræd & suiðe geornful to gehieranne, & suiðe læt to
sprecenne.
 38.281.6. Eft bi ðam ilcan he gecyðde hwæt ðære tungan
mægen is, he cwæð ðæt hio wære unstille, yfel &
deaðberendes atres full.
 38.281.8. & eft us manode sio Soðfæstnes ðurh hie selfe,
ðæt is Crist, he cuæð: ælces unnyttes wordes ðara ðe men
sprecað hie sculon ryht awyrcean on domes dæge.
 38.281.10. Ðæt bið ðonne openlice unnyt word, ðætte
gescedwise menn ne magon ongietan ðæt hit belimpe to ryhtwislicre & to
nytwyrðlicre ðearfe auðer oððe eft uferran dogore oððe ðonne.
 38.281.13. Gif we ðonne sculon ryht agildan unnyttra worda, hwelc
wite wene we ðæt se felaspræcea scyle habban ðe simle on
oferspræce syngað?
 39.281.16. Ðætte on oðre wisan sint to manianne ða ðe
bioð to late, on oðre ða ðe bioð to hrade.
 39.281.18. On oðre wisan sint to manianne ða ðe beoð to
late, on oðre ða ðe beoð to hrade.
 39.281.19. Ða slawan sint to manianne ðæt hie ne forielden
ðone timan for hiera slæwðe ðe hie tiola on don mægen.
 39.281.20. Ða hradan ðonne sint to manianne ðæt hie to
unwærlice ne onetten, ðylæs hie forhradien ðone betestan timan, &
hiera mede forðæm forleosen.
 39.281.22. Ðam slawum ðonne is to cyðanne ðætte oft,
ðonne we nellað hwæthwugu nytwyrðes don, ðonne ðonne we magon,
ðætte hwilum eft cymð sio tid ymb lytel fæc ðætte we ðonne
willað, & ne magon.
 39.283.1. Forðæm, ðonne we forslawiað ðone gecopestan
timan, ðætte we ðonne ne beoð onælde mid ðære lustbærnesse
ures modes, ðonne bistilð sio slæwð on us, & ricsað ðonne ofer
us, oððæt hio us awyrtwalað from ælcre lustbærnesse godra
weorca.
 39.283.5. Be ðæm wæs suiðe wel gecweden ðurh Salomon
ðone snottran: Sio slæwð giett slæp on ðone monnan.
 39.283.6. Se slawa ongit hwæt him ryht bið to donne, swelce he
ealneg wacige, & swaðeah he aslawað, forðæmðe he nawuht ne
wyrcð, ac sio slæwð him giet on ðone slæp, cwæð Salomonn,
forðæm, ðeah he ryhtlice ðence, lytlum & lytlum he forlist
ðæt gode andgiet, ðonne he forlætt ða geornfulnesse ðæs
goðan weorces.
 39.283.11. Be ðæm ilcan is eft suiðe ryhte gecweden:
ðæt ungeornfulle mod & ðæt toslopene hyngreð, forðæm hie
næfre ne beoð gereorde mid godum weorcum, ne hie nellað hie gehæftan
& gepyndan hiora mod, swelce mon deopne pool gewerige, ac he læt his mod
toflowan on ðæt ofdele giemelieste & ungesceadwisnesse æfter eallum
his willum, & ne gehæft hit na mid ðam gesuincium godra weorca, ac hit
wirð gewundod mid ðæm hungre ðæs nyðemestan & ðæs
fulestan geðohtes;
 39.283.18. Ðonne hit flihð ðæt hit sie gebunden mid ege
& mid lare, ðonne tostret hit on yfelre & on unnytte wilnunga, &
hæfð ðæs suiðe micelne hunger.
 39.283.20. Be ðæm eft wrat Salomon, & cwæð: ælc
idel mon liofað æfter his agnum dome.
 39.283.21. Be ðæm ilcan eft sio Soðfæstnes, ðæt is
Crist, he cwæð on his godspelle: ðonne an unclæne gast bið adrifen
of ðæm men, ðonne bið ðæt hus clæne.
 39.283.23. Ac gif he eft cymð, & ðæt hus idel gemett, he
hit gefylleð mid suiðe monigum.
 39.283.24. Oft se slawa, ðonne he agælð & forielt
ðæt weorc ðe him niedðearf wære to wyrceanne, ðonne ðynceað
him sumu weorc suiðe hefug, sumu suiðe unwærlico, & donne he wenð
ðæt he funden hæbbe hwæt he ryhtlice ondræde, ðonne wile he
gereccean ðæt he noht unryhtlice hit ne forslæwde, ðonne him
ðyncð ðæt he ryhte lade funden hæbbe.
 39.285.4. Be ðæm wæs suiðe ryhte gecweden ðurh Salomon
ðone snottran: For ciele nele se slawa erian on wintra, ac he wile biddan on
sumera, & him mon nele ðonne sellan.
 39.285.7. Ðæt is ðonne ðæt se slawa nylle erian for
ciele, ðæt hwa sie gebunden mid hefignesse ðære slæwðe, ðæt
hine ne lyste sum nytwyrðe weorc wyrcean.
 39.285.9. Forðæm is gecweden ðæt se slawa for ðæm
ege ðæs cieles nylle erigean, forðæm we oft for ðæm ege lytles
yfeles forlætað micel god.
 39.285.11. Hit is suiðe wel be ðæm gecweden ðæt he eft
bedecige on sumera, & him mon ðonne noht ne selle.
 39.285.12. Sua bið ðæm ðe nu on godum weorcum ne swæt,
& suiðe ne suinceð: eft ðonne sio sunne, ðæt is Crist, on domes
dæge on mæstum wielme ætiewð, ðonne bið he idel, gif he on
ðæm sumra bidt ingonges in hefonrice.
 39.285.16. Be ðæm men wæs eft suiðe wel gecweden ðurh
Salomon ðone snottran, he cwæð: Se ðe him ealneg wind ondræt, he
sæwð to seldon;
 39.285.18. & se ðe him ælc wolcn ondrædt, ne ripð se
næfre.
 39.285.18. Hwæt getacnað ðonne se wind buton ða costunga
ðæs awrigdan gæstes, & hwæt ðæt wolc ðe bið astyred
from ðæm winde buton ða wiðerweardnesse unryhtwisra monna?
 39.285.21. Se wind drifeð ðæt wolcn.
 39.285.21. Sua deð se unclæna gæst mid his winde;
 39.285.22. He onstyreð unryhtwise men.
 39.285.23. We cwædon ær ðæt se sceolde lytel sawan, se
de him ðone wind ondrede;
 39.285.24. & eft lytel ripan, se ðe him ða wolc ondrede.
 39.285.24. Hwæt is ðonne ðætte sua hwelc sua him
ondræt oððe deofles costunga oððe yfelra monna ehtnesse, &
forðy forlæt ðæt he hwæthwugu godes ne do, ðonne nauðer ne he
her ða corn godra weorca ne sæwð, ne he eft nænne sceaf ne ripð
ðæs ecean edleanes.
 39.287.3. Ongean ðæt is to cyðanne ðæm ðe beoð to
hrade, ðonne hie forhradigað ðone timan godes weorces, ðæt hie
forpærað ðæm edleane, & oft befeallað on micel yfel, ðonne
hie nabbað ða gesceadwisnesse ðæt hie cunnen ðæs ðinges timan
aredian, ne furðum ne giemað hwæt hie don, oððe hwonne hie hwæt
don, ac hwilum hit gebyreð ðæt hie hit eft ongietað,
æfterðæmðe hit gedon bið, ðæt hie ær sua don ne sceoldon.
 39.287.9. To swelcum monnum Salomon wæs sprecende, ða he his
cnieht lærde, he cwæð: Sunu min, ne doo ðu nan wuht butan geðeahte,
ðonne ne hriwð hit ðe, ðonne hit gedon bið;
 39.287.12. Ac læt simle gan ðin eagean beforan ðinum fotum.
 39.287.13. Ðonne stæppað ða eagan beforan ðæm fotum,
ðonne ðæt ryhte & ðæt gesceadwislice geðeaht gæð beforan
weorcum.
 39.287.14. Ac se ðe agimeleasað ðæt he ðence,
ærðæmðe he do, se stæpð forð mid ðam fotum, & wincað
mid ðæm eagum.
 39.287.16. He gæð on ðone weg, ac he nat on hwæt he
gæð, ac he wirð suiðe raðe on fielle.
 39.287.17. Sua wirð se ðe beforan ðæm stæpum his weorca
ne locað mid ðæm eagum gesceadwisra geðeahtes.
 40.287.20. Ðætte on oðre wisan sint to manienne ða
monðwæran, on oðre ða grambæran.
 40.287.22. On oðre wisan sint to manianne ða monnðwæran,
on oðre ða grambæran.
 40.287.23. Forðæm oft gebyreð ðæm monðwæran,
ðonne he wierð riece ofer oðre menn, ðæt he for his
monnðwærnesse aslawað, & wierð to unbeald, forðæm sio bieldo
& sio monnðwærnes bioð swiðe anlice.
 40.289.2. Forðæm oft, ðonne mon læt toslupan ðone ege
& ða lare suiður ðonne hit ðearf sie for wacmodnesse, ðonne
wierð gehnescad ðonone sio ðreaung ðæs anwaldes.
 40.289.4. Ongean ðæt sint to manianne ða weamodan & ða
grambæran, forðæm, ðonne hie underfoð ðone folgoð, ðonne tyht
hie & gremeð ðæt ierre ðæt hie wealwiað on ða
wedenheortnesse, & ðurh ðæt wierð toslieten sio stilnes hiera
hieremonna modes, & bið gedrefed sio smyltnes hiera lifes.
 40.289.8. Forðæm, ðonne ðæt ierre æfð anwald
ðæs monnes, ðonne gehriesð he on sume scylde, sua ðæt he self nat
huæt he on ðæt irre deð.
 40.289.10. Ða irran nyton hwæt hie on him selfum habbað,
& eac ðætte wierse is, ðætte hie ful oft wenað ðætte hiera
hierre sie ryhtwislic anda & manung sumre ryhtwisnesse.
 40.289.12. Forðæm, ðonne hie wenað ðæt hiera
unðeawas sien sum god cræft, ðonne gadriað hie hie & ieceað
butan ælcum ege.
 40.289.14. Oft eac ða monðwæran weorðað sua besolcne
& sua wlace & sua slawe for hira monnðwærnesse ðæt hie ne
anhagað nane wuht nyttwyrðes don.
 40.289.16. Oft eac ða grambæra leogað him selfum, ðonne
hie wenað ðæt hie ryhtne andan hæbben.
 40.289.18. Oft eac sio godnes ðære monnðwærnesse bið
diegellice gemenged wið sleacnesse.
 40.289.19. Oft eac ða grambæran wenað ðæt hiera
unðeaw sie sumes ryhtwislices andan wielm.
 40.289.20. Ac we sculon manian ða manðwæran ðæt hie
hæbben ða monnðwærnesse, & fleon ðæt ðær suiðe neah
liegeð ðære monnðwærnesse, ðæt is sleacnes.
 40.289.22. Ða grambæran we sculon monian ðæt hie ongieten
hwæt hie on him selfum habbað.
 40.289.24. Ða monnðwæran we sculon monian ðæt hie
ongieten hwæt hi nabbað.
 40.289.25. Ne forlæten ða ierran ðone andan, ac geðencen
ðæt he sie gesceadwislic & gemetlic.
 40.291.1. Leorniað hine ða manðwæran & lufigað,
oððæt hie hiene hæbben.
 40.291.2. Lytligen ða grambæran hiera gedrefednesse.
 40.291.3. Ða monðwæran sint to monianne ðæt hie
geornlice tiligen ðæt hie hæbben ryhtwislicne andan.
 40.291.4. Ða grambæran sint to monianne, ðe wenað ðæt
hie ryhtwislicne andan hæbben, ðæt hie ðone gemengen wið
monnðwærnesse.
 40.291.6. Forðæm us ætiede se Halga Gæsð ægðer ge
on culfran onlicnesse ge on fyres, forðæmðe ælcne ðara ðe he
gefylð, he hiene onælð ægðer ge mid ðære culfran bilewitnesse
& mannðwærnesse ge mid ðæs fyres reðnesse.
 40.291.9. Ne bið se no gefylled ðæs Halgan Gæsðæs se
ðe on ðære smyltnesse his monðwærnesse forlæt ðone wielm
ryhtwislices andan, oððe eft on ðæm wielme ðæs andan forlæt
ðone cræft ðære monnðwærnesse.
 40.291.12. Ic wene ðæt we mægen ðis openlicor gecyðan
gif we sanctus Paulus lare sume ongemong secgað, forðæm he hæfde
twegen gingran suiðe gelices willan & on eallum ðingum suiðe onlice,
& he hie ðeah lærde suiðe ungelice.
 40.291.15. Oðer hira wæs haten Timotheus, oðer Titus.
 40.291.16. He cuæð to ðæm Timotheo: Lære hie, &
healsa, & tæl hira unðeawas, & ðeah geðyldelice.
 40.291.17. To ðæm Tite he cuæð: Lær ðæt folc,
& ðreata, & tæl, & hat, ðæt hie wieten ðæt ge sume
anwald habbað ofer hie.
 40.291.19. Hwæt mænde sanctus Paulus, ða he his lare sua
cræftelice toscead, & ðone oðerne lærde ðæt he him anwald
ontuge, oðerne he lærde geðyld, buton ðæt he ongeat Titum hwene
monðwærran & geðyldigran ðonne he sceolde, & Timotheus he
ongeat hatheortran ðonne he sceolde?
 40.291.23. Titum he wolde onælan mid ryhtwislicum andan,
Timotheum he wolde gemetgian.
 40.291.26. Oðrum he wolde geiecean ðæt him wana wæs,
oðrum he wolde oftion ðæs ðe he to fela æfde.
 40.293.1. Oðerne he draf suiðe geornfullice mid sticele,
oðrum he wiðteah mid bridle.
 40.293.2. Wietodlice se mæra landbegenga, ðæt wæs
sanctus Paulus, he underfeng ða halgan gesomnunga to plantianne & to
ymbhweorfanne, sua se ceorl deð his ortgeard.
 40.293.4. Sumu treowu he watrode, to ðæm ðæt hie ðy
suiður sceolden weaxan.
 40.293.5. Sume he cearf ðonne him ðuhte ðæt hie to suiðe
weoxsen, ðylæs hie to ðæm forweoxen ðæt hie forseareden, &
ðy unwæsðmbærran wæren.
 40.293.7. Sumu twigu he lehte mid wætere, ðonne hie to hwon
weoxson, ðæt hie ðy suiður weaxan sceolden.
 40.293.9. Ac ða irsunga sindun suiðe ungelica: oðer bið
suelce hit sie irres anlicnes, ðæt is ðæt mon wielle æt oðrum
his yfel aðreatigan, & hine on ryhtum gebringan, oðer bið ðæt
ierre ðæt mon sie gedrefed on his mode butan ælcre ryhtwisnesse;
 40.293.12. Oðer ðara irsunga bið to ungemetlice & to
ungedafenlice atyht on ðæt ðe hio mid ryhte irsian sceall, oðer on
ðæt ðe hio ne sceal bið ealneg to suiðe onbærned.
 40.293.14. Eac is to wietanne ðætte hwæthwugu bið betweoh
ðæm irsiendan & ðæm ungeðyldgan, ðæt is ðæt ða
ungeðyldgan ne magon aberan nanwuht ðæs laðes ðe him mon on legð
oððe mid wordum oððe mid dædum, ða iersigendan ðonne him to
getioð ðæt ðætte hie eaðe butan bion meahton: ðeah hie nan mann
mid laðe ne grete, hie wiellað griellan oðre menn to ðæm ðæt
hie niede sculon, & seceað ða ðe hie fleoð, & styrigað
geflitu & geciid, & fægniað ðæt hie moten suincan on
ungeðwærnesse.
 40.293.21. Ða suelcan we magon ealra betest geryhtan mid ðy
ðæt we hie forbugen, ðonne ðonne hie beoð anstyred mid hiera ierre,
forðæm, ðonne hie sua gedrefede bioð, hie nyton hwæt hie ðonne
gehierað, ðeah him mon stiere, ac eft, ðonne hie hie selfe ongietað,
hie onfooð ðære lare sua micle lusðlicor sua him mon ær
geðyldelicor forbær hiera irre, & sua micle ma scamiað hiera
unðeawes sua hiene mon ær geðyldelicor forbær.
 40.295.3. Ac ðæt mod, ða hwile ðe hit bið oferdruncen
ðæs ierres, eal ðæt him mon ryhtes sægð, hit ðyncð him woh.
 40.295.4. Forðæm ðæt wif ðe Abigall hatte suiðe
herigendlice forsuigode ðæt dysig hiere fordruncnan hlafordes, se wæs
haten Nabal, & eft, ða him ðæt lið gescired wæs, full
herigendlice hio hit him gecyðde, & he forðæm sua micle bet his agen
dysig oncnew sua he undruncenra wæs.
 40.295.8. Sua eac, ðonne ðæt gelimpð ðæt ða
iersigendan menn oðrum monnum oferfylgeað to ðon suiðe ðæt hit mon
forberan ne mæg, ne sceal mon no mid openlice edwite him wiðslean, ac bi
sumum dæle arwierðelice wandigende suiðe wærlice stieran.
 40.295.12. Ðæt we magon openlicor gecyðan, gif we æfneres
dæda sume herongemong secgað, hu Assael hine unwærlice mid anwealde
ðreatode, & him oferfylgde.
 40.295.14. Hit is awriten ðæt Æfnere cwæde to Assaele:
Gecier la, & gesuic, ne folga me,ðæt ic ðe ne dyrre ofstingan.
 40.295.16. He forhogde ðæt he hit gehierde, & nolde hine
forlætan.
 40.295.17. Ða ðydde æfner hine mid hindewerde sceafte on
ðæt smælðearme ðæt he wæs dead.
 40.295.18. Hwæs onlicnesse hæfde Assael ða buton ðara
ðe hiera hatheortnes hie suiðe hrædlice on færspild gelæd?
 40.295.20. Ða ðonne hie beræsað on suelce weamodnesse hie
sindon sua micle wærlicor to oferbuganne sua mon ongiet ðæt hie on
maran ungewitte beoð.
 40.295.22. Ðæs æfneres noma ðe ðone oðerne fleah is
on ure geðiode fæder leohtfæt.
 40.295.23. Ðæt getacnað ðætte ðara lareowa tungan
ðe ðæt uplice leoht bodiað, ðonne hie ongietað hwelcne monnan
gesuencedne mid irre & mid hatheortnesse onbærnedne, & ðonne
forwandigað ðæt hie mid ðæm kycglum hiera worda ongean hiera ierre
worpigen, sua sua æfner wandade ðæt he nolde ðane slean ðe hine
draf.
 40.297.3. Sua, ðonne ðonne ða hatheortan hie mid nane
foreðonce nyllað gestillan, ac sua wedende folgiað hwam sua sua Assael
dyde æfnere, & næfre nyllað gesuican, ðonne is micel ðearf
ðætte se, se ða hatheortnesse ofercuman wielle, ðætte he hiene
ongean ne hathierte, wærlice hine pynge mid sumum wordum, ðæt he on
ðæm ongietan mæge be sumum dæle his unðeaw.
 40.297.9. Forðæm æfner, ða ða he ongean ðone cirde
ðe hine draf, ne ofstong he hiene no mid ðy speres orde, ac mid hindewerdum
ðam sceafte.
 40.297.11. Ðæt is ðonne suelc mon mid forewearde orde
stinge, ðæt mon openlice & unforwandodlice on oðerne ræse mid
tælinge & mid ðrafunga.
 40.297.13. Ðæt is ðonne ðæt mon mid hindewearde sceafte
ðone ðydde ðe him oferfylge, ðæt mon ðone weamodan liðelice mid
sumum ðingum gehrine, suelce he hine wandigende ofersuiðe.
 40.297.15. Sua sua Assael suiðe hrædlice gefeol, sua ðæt
ahrerede mod, ðonne hit ongiet ðæt him mon birgð mid ðære
gesceadlican andsuare, hit bið getæsed on ðæt ingeðonc, & mid
ðære liðelican manunga to ðam aredod ðæt hit sceal suiðe
hrædlice afeallan of ðære weamodnesse ðe hit ær on ahæfen
wæs.
 40.297.20. Se ðe ðonne sua forbygð ðone wielm & ðone
onræs his hatheortnesse, forðæmðe hine mon slea mid liðelicre
andsuare, ðonne bið his unðeaw ofslægen butan ælcre niedðrafunga,
sua sua Assael wæs dead butan orde.
 41.299.1. Ðætte on oðre wisan sint to monianne ða
eaðmodan, on oðre wisan ða upahæfenan on hira mode.
 41.299.3. On oðre wisan sint to manianne ða eaðmodan, on
oðre ða upahæfenan.
 41.299.4. Ðæm eaðmodum is to cyðanne hu micel sio heanes
is & hu soðlic ðe hie to hopiað, & eac habbað.
 41.299.5. Ðæm upahæfenum is to cyðanne hwelc nawuht ðes
woruldgielp is ðe hie clyppað & lufiað, & his nawuht habbað,
ðeah hie wenen ðæt hie hiene hæbben.
 41.299.7. Gehieren ða eaðmodan hu ece ðæt is ðæt hie
wilniað, & hu gewitende & hu unagen ðæt is ðæt hie
onscuniað.
 41.299.9. Gehieren eac ða upahæfenan hu gewitende ða ðing
sint ðe hie gietsiað, & hu eciu ða sint ða hie forhycgað, &
forleosan willað.
 41.299.11. Gehieren ða eaðmodan ðære soðfæsðnesse
stemne, ðæt is Crist ure lareow, he cuæð: ælc ðara ðe bið
geeaðmed, he bið upahæfen.
 41.299.13. Gehieren eac ða upahæfenan on hiera mode hwæt he
eft cuæð, he cuæð: ælc ðara ðe hine selfne upahefeð, he
wierð gehined.
 41.299.15. Gehieren ða eaðmodan hwæt Salomon cuæð: Sio
eaðmodnes iernð beforan ðæm gielpe, & heo cymð ær ær ða
wyrðmynðu.
 41.299.16. Gehieren eac ða upahæfenan on hira mode hu he eft
cuæð, he cuæð: ær ðæs monnes hryre bið ðæt mod
upahæfen.
 41.299.18. Gehieren ða eaðmodan hwæt God cuæð ðurh
Essaim ðone witgan, he cuæð: To hwæm locige ic buton to ðæm
eaðmodum & to ðæm stillum & to ðæm ðe him ondrædað
min word?
 41.299.21. Gehieren ða upahæfenan hwæt Salomon cuæð,
he cuæð: Hwæt ofermodgað ðios eorðe & ðis dusð?
 41.299.22. Gehieren ða eaðmodan hwæt on psalmum gecueden is,
ðætte Dryhten locige to ðæm eaðmodan.
 41.299.24. Gehieren ða upahæfenan: Dryhten ongiet suiðe
feorran ða heahmodnesse.
 41.301.1. Gehieren ða eaðmodan hwæt Crist cuæð: Ne com
ic to ðon on eorðan ðæt me mon ðenode, ac to ðon ðæt ic wolde
ðegnian.
 41.301.3. Gehieren ða upahæfenan hwæt Salomon cuæð, he
cuæð ðæt ælces yfles fruma wære ofermetta.
 41.301.4. Gehieren ða eaðmodan ðætte Crisð ure Aliesend
hiene selfne geeaðmedde emne oð ðone deað.
 41.301.6. Gehieren ða upahæfenan hwæt awriten is be hira
heafde & be hiera lareowe, ðæt is dioful: hit is awriten ðæt he
sie kyning ofer eal ða oferhydigan bearn, forðæm his ofermedu is fruma
ures forlores, & se orðonc ðe we mid aliesde siendon is Godes
eaðmodnes.
 41.301.10. Se ure fiond ðonne he wæs gesceapen ongemang eallum
oðrum gesceaftum, ac he wilnode ðæt he wære ongieten upahæfen ofer
ealle oðre gesceafte.
 41.301.12. Ac se ure Aliesend, ðe mara is & mærra eallum
gesceaftum, he hine gemedomode to bionne betwuix ðæm læsðum &
ðæm gingestum monnum.
 41.301.14. Ðæm eaðmodum is to cyðanne ðætte, ðonne
ðonne hie hie selfe suiðusð eaðmedað, ðætte hie ðonne
astigað to Godes anlicnesse.
 41.301.16. Secgað eac ðæm upahæfenum ðætte, ðonne
ðonne hie hie selfe upahebbað, ðæt hie ðonne afeallað on ða
biesene ðæs aworpnan engles.
 41.301.18. Ac hwæt is ðonne forcuðre ðonne sio
upahæfenes?
 41.301.19. Forðæm, ðonne heo bið atyht ofer hire andefnu,
ðonne bið heo afeorrod suiðe feor from ðære soðan heanesse.
 41.301.20. Hwæt mæg ðonne hierre bion ðonne sio soðe
eaðmodnes?
 41.301.21. Sio, ðonne hio nieðemesð gebygeð, ðonne bið
hio gelicosð hiere Dryhtne, se wunað ofer eallum ðæm hiehstum
gesceaftum.
 41.301.23. Ðonne is ðeah betwux ðissum twam sum ðing ðe
mon wærlice sceal geðencean, ðæt is ðæt sume menn onderfoð
eaðmodnesse hiw, sume ofermodnesse, sua sua hie nyton.
 41.301.26. Sume, ða ða wenað ðæt hie eaðmode sien, hie
doð for ege ðone weorðscipe mannum ðe hie Gode don scoldon.
 41.302.1. Oft eac ða upahæfenan, ðeah hie hwilum
unforwandodlice sprecen, ðonne hie hwelces unðeawes stiran sculon, ðonne
gesugiað hie for ege, & tiohchiað ðæt ðæt scyle bion for
eaðmettum, & ðonne hie sprecað, ðonne wenað hie ðæt hie
sprecen for unforwandodlicre & orsorglicre ryhtwisnesse.
 41.302.5. Ac hit bið oftor for ðære ungeðylde hiera
upahæfenesse.
 41.302.6. Ða eaðmodan ðonne bioð oft geðrycte mid
ðære synne ðæs eges, ðonne hie ne durron unðeawas tælan, &
licettað ðeah ðæt hie ðæt don ðurh eaðmodnesse.
 41.302.9. Ac ða upahæfenan, ðonne hie licettað ðæt
him ne sie nawuhtes cearu ofer ða ryhtwisnesse, weorðað ðonne
unmidlode/ sua & aðundene geniedde mid hiera upahæfenesse ðæt hie
ða tælað & ðreatigað ðe hie ðreatian ne sceoldon, oððe
ða/ ðe hie ðreatigan sceoldon suiður ðreatiað ðonne hie
sceolden.
 41.302.13. Forðæm sint to manianne ða upahæfenan ðæt
hie ne sien bealdran & orsorgran ðonne hie scylen, ond ða eaðmodan
sint to manianne ðæt hie ne sien suiður underðiedde ðonne hie mid
ryhte scylen, ðylæs ða modgan ða forespræce ðære ryhtwisnesse
gehwierfen to ofermodnesse, oððe eft ða eaðmodan ðonne hie ma
wilniað oðrum monnum underðiedde beon ðonne hie ðyrfen, weorðen
geniedde hiera unðeawas to herianne & to weorðianne.
 41.302.20. Eac is to geðencanne ðætte mon mæg oft ðy
bet ða ofermodan ðreatian, gif hie mon ongemang ðære ðreatunga fet
mid sumere heringe.
 41.303.2. Him mon sceal cyðan ðara goda sum ðe hie on him
habbað oððe ðara sum ðe hie habban meahton, gif hie næfden.
 41.303.3. Sua we magon betesð ofaceorfan ðæt us on him
mislicað, ðæt we æresð gedon ðæt hie gehieren æt us
hwæthwugu ðæs ðe him licige, & mid ðy hiera mod getion to us,
ðæt hit sie ðe lusðbærre to gehieranne sua hwæt sua we him
auðer oððe lean oððe læran wiellen.
 41.303.7. Forðæm hie beoð to myndgianne ðara goda ðe hie
ær dydon, ðæt hie sien ðe lusðbærran to gehieranne ðæt him
mon ðonne beodan wielle.
 41.303.9. Swa swa wildu hors, ðonne we hie æresð gefangnu
habbað, we hie ðacciað & straciad mid bradre hanða & lemiað,
to ðon ðæt we eft on fierste hie moten mid gierdum fullice gelæran
& ða temian.
 41.303.12. Sua eac se læce, ðonne he bietre wyrta deð to
hwelcum drence, he hie gesuet mid hunige, ðylæs he ða bieternesse
ðære wyrte ðe hine gehælan sceal æt fruman gefrede, ac ðonne se
swæc ðære bieternesse bið bediegled mid ðære swetnesse, ðonne
bið se deaðbæra wæta on ðæm menn ofslægen mid ðæm
biteran drence.
 41.303.17. Sua mon sceal on ðæm upahæfenum monnum ðone
fruman & ðone ingong ðære ðreatunga & ðære tælinge
gemetgian, & wið heringe gemengan, ðætte hie for ðære licunga
ðære heringe & ðære olicunga ðe hie lufigeað eac gaðafigen
ða tælinge & ða ðreaunga ðe hie onscuniað.
 41.304.1. Oft we magon eac ða upahæfenan ðy bet gelæran
to urum willan, gif we him cyðað hu micle ðearfe we hiera habbað,
suelce we maran ðearfe hæbban ðæt hie geðeon ðonne hie selfe,
& we hie ðonne biddað ðæt hie for urum ðingum hira unðeawa
gesuicen;
 41.304.5. Ðy ieðelicor bið sio upahæfenes to gode
gehwierfed, gif hie ongietað ðæt hiera eac oðre men ðurfon.
 41.304.6. Be ðæm se ilca Moyses ðe God self lærde, &
hine lædde ðurh ðæt westen mid ðy fyrenan sweore on nieht, & on
dæg mid ðy sweore ðæs wolcnes, he wolde Obab his sweor ob ðæs
hæðendomes siðum alædan, & hie wolðe underðiodan
ælmihtigum Gode.
 41.304.10. He cuæð: We willað nu faran to ðære stowe
ðe God us gehaten hæfð, ac far mid us, ðæt we ðe mægen wel
don, forðæmðe God hæfð suiðe wel gehaten Israhela folce.
 41.304.12. Ða andsuarode he him, & cuæð: Ic nelle mid
ðe faran, ac ic wille faran to minre cyððe, & to ðæm londe ðe
ic on geboren wæs.
 41.304.14. Ða andswarade him Moyses: La, ne forlæt us, ac beo
ure laðeow, ðu cans eal ðis westen, & wasð hwær we wician
magon.
 41.304.16. Ne spræc he hit no forðyðe his mod auht genierwed
wære mid ðære uncyððe ðæs siðfætes, forðæm hit
wæs geweorðad mid ðæm andgiete godcundes wisdomes, & wæs him
self witga, forðam hine God hiewcuðlicor on eallum ðingum & ðeawum
innan lærde ðonne oðre menn mid his gelomlicre tospræce, & utane
he hine ne lærde mid ðæm sweore ðæs wolcnes.
 41.305.1. La ah ðeahhwæðre se foreðancula wer,
forðæmðe he spræc to ðæm upahæfenan, he bæd his fultumes,
swelce him niedðerf wære;
 41.305.3. & bæd ðeah for ðæs oðres ðearfe,
forðæm he tiohchode him ma to fultemanne;
 41.305.4. He sohte hine him to latðeowe on ðæm wege,
forðæm he teohchode hine to lædanne on lifes weg.
 41.305.6. Ac he dyde sua sua ofermod gefera deð: he sceolde beon
ðære spræce sua micle gefægenra sua him mare ðearf wæs, &
ðæs ðe gefægenra ðe he him sua eaðmodlice & sua arlice to
spræc, he sceolde bion him micle ðy eaðmodra & his larum ðe
suiður underðied.
 42.305.10. Ðætte on oðre wisan sint to manianne ða
anwillan, on oðre ða ungestæððegan & unfæsðræda.
 42.305.12. On oðre wisan sint to manianne ða anfealdan
stræcan, on oðre ða unbealdan.
 42.305.13. Ðæm anfealdan stræcum is to cyðanne ðæt
hie bet ne truwien him selfum ðonne hie ðyrfen, ðonne hi forðy nyllað
geðafan beon oðerra monna geðeahtes.
 42.305.15. Ðæm unbealdum is to cyðanne hu giemelease hie
bioð ðonne hie hie selfe to suiðe forsioð, forðæm hie mon æt
ælcum cierre mæg for hira leohtmodnesse of hiera agnum geðeahte
awendan.
 42.305.18. Ac ðæm anstræcum is to cyðanne, ðær hie
ne wenden ðæt hie selfe beteran & wisran wæren ðonne oðre menn,
ðæt hie ne læten hiera geðeaht & hiera wenan sua feor beforan
ealra oðerra monna wenan.
 42.306.2. Ac ðæm unbealdum is to kyðanne, gif hie be
ænegum dæle wolden geðencean hwæt hie selfe wæren, ðonne ne
leten hie no hie eallinga on ælce healfe gebigean, ne furðum no awecggan,
ðeah ðe hie mon manigfealdlice & mislice styrede, sua sua wac hreod
& idel, ðe ælc hwiða windes mæg awecggan.
 42.306.6. Ac to ðæm anstræcum is gecueden ðurh sanctus
Paulus: Ne sculon ge no ðyncan eow selfum to wise.
 42.306.8. Ond eft he cuæð to ðæm unbealdum: Ne læte ge
eow ælcre lare wind awecggan.
 42.306.9. To ðæm anstræcum is gecueden ðurh Salomon: Hie
etað ðone wæsðm hiera ægnes weges.
 42.306.10. Ðæt is ðonne ðonne hie beoð gefyllede mid
hiera ægnum geðeahte.
 42.306.11. Eft cuæð Salomon be ðæm unbealdum: Dysigra
monna mod bið suiðe unemn & suiðe ungelic, ond ðæs wisan monnes
mod bið suiðe emn, & simle him selfum gelic.
 42.306.14. He bið simle ryhtes geðeahtes geðafa, forðæm
he bið suiðe arod & suiðe gereðre on ryhtum weorcum.
 42.306.15. Ac ðara monna mod bið suiðe unemn, forðæm hit
gedeð hit self him selfum suiðe ungelic for ðære gelomlican wendinge,
forðæm hit næfre eft ne bið ðæt hit ær wæs.
 42.306.18. Eac is to wietanne ðætte sume unðeawas cumað of
oðrum unðeawum sua ilce sua hie comon ær of oðrum.
 42.306.19. Forðy us is to wietanne ðæt we magon hie sua
iðesð mid ðreaunga gebetan, gif we ðone biteran wille æt ðæm
æsprynge forwyrceað & adrygað, forðæm ðære anwilnesse
æwilm is ofermetta, & of ðære leohtmodnesse cymð sio twiefealdnes
& sio unbieldo.
 42.307.3. Ða anstræcan ðonne sint to monianne ðæt hie
ongieten ða upahæfenesse hiora modes, & geornlice tiligen ðæt hie
hie selfe oferwinnen, ðylæs ðonne hie oferhyggað ðæt hie sien
oferreahte utane mid oðerra manna ryhtum spellum & larum, hie ðonne
sien innan gehæfte mid ofermetum.
 42.307.7. Eac hie sint to manianne ðæt hie geðencen
ðætte Crist, ðe simle anes willan wæs & God fæder, us salde
bisne urne willan to brecanne, ða he cuæð: Ne sece ic no minne willan,
ac mines fæder, ðe me hider sende.
 42.307.10. & eac he gehett ðæt he sua don wolde, ðonne
he eft come on ðæm ytemestan dæge, forðæmðe he wolde ðæt we
nu ðe bett underfengen ðone cræft ðære lare.
 42.307.13. Ðæt he cyðde, ða he cuæð: Ne mæg ic
nane wuht don mines agnes ðonces, ac sua ic deme sua ic minne Fæder
gehiere.
 42.307.14. Ac hwy sceal ænigum menn ðonne ðyncean to
orgellic ðæt he onbuge to oðres monnes willan, ðonne Godes agen sunu,
ðonne he cymð mid his mægenðrymme to demanne, & his wuldor to
ætiewanne, he cyðde ðæt he no ðonne of him selfum ne demde, ac of
ðæm ðe hine sent?
 42.307.19. Ongean ðæt sint to manianne ða unbealdan &
ða unfæsðrædan ðæt hie hera mod mid stillnesse &
gestæððignesse gestrongien.
 42.307.20. Sona aseariað ða twigu ðære hwurfulnesse, gif
æresð se wyrtruma bið forcorfen æt ðære heortan, ðæt is
sio leohtmodnes.
 42.308.2. Ðy mon sceal fæsðne weal wyrcean, ðy mon ær
gehawige ðæt se grund fæsð sie, ðær mon ðone grundweall
onlecgge.
 42.308.4. Ðy sceal eac bion ofersuiðed sio unfæsðrædnes
& sio unbieldo ðara geðohta, ðy mon hine bewarige wið ða
leohtmodnesse.
 42.308.6. Ðære leohtmodnesse & ðære leasmodnesse
sanctus Paulus hine ladode, ða he cuæð: Wene ge nu ðæt ic ænigre
leohtmodnesse bruce, oððe ðætte ic ðence æfter woruldluste,
oððe wene ge ðæt ægðer sie mid me ge gise ge nese?
 42.308.9. Suelce he openlice cuæde ðæt hine ne meahte nan
scur ðære hwurfulnesse astyrigean, forðæm he ðære leohtmodnesse
unðeawes nanwuht næfde.
 43.308.12. Ðætte on oðre wisan sint to manianne ða ðe
hie selfe forgiefað gifernesse, on oðre wisan ða ðe doð
forhæfdnesse.
 43.308.15. On oðre wisan sint to manigenne ða gifran, on oðre
ða ðe forhæfdnesse doð, forðæm ðæm ofergifrum wile fylgean
ofersprecolnes & leohtlicu weorc & leaslicu & wrænnes, &
ðæm swiðe fæstendan oft folgað ungeðyld, & hwilum eac
ofermetta.
 43.309.2. Gif ðam gifran ungemetlicu spræc ne eglde, ðonne
ne burne se weliga ðe suiður on ðære tungan ðe on oðrum limum, se
ðe on ðæm godspelle gesæd is ðætte ælce dæge symblede,
ðæt wæs se se ðe cwæð: Fæder Habraham, miltsa me, &
onsend Ladzarus, ðætte he gewæte his ytemestan finger on wættre,
& mid ðæm gecele mine tungan, forðæm ic eom cwielmed on ðys
liege.
 43.309.8. Mid ðy worde wæs getacnod ðætte ða ðe
ælce dæg symbliað, on ðære tungann suiður syngiað ðonne on
oðrum/ limum, forðæmðe he wæs eall biernende, & ðeah ða
tunga suiðust mænde, & him ðære kelnesse bæd.
 43.309.11. Ond eft ðæm gifrum suiðe hrædlice him willað
fylgan leohtlicu weorc & unnyte.
 43.309.12. Ðæt trymeð sio halige æ, ðær hio
cuæð: ðæt folc sæt, æt, & dranc, & siððan aryson,
& eodon him plegean.
 43.309.14. Sua oft se oferæt wierð gehwierfed to fierenluste,
forðæm ðonne sio womb bið full & aðened, ðonne bid aweaht se
anga ðære wrænnesse.
 43.309.16. Forðæm wæs gecueden to ðæm lytegan feonde,
ðe ðæs ærestan monnes mod ontynde on ðæs æples gewilnunge,
& hit ða gewearp mid synne grine, to ðæm wæs gecueden mid
ðære godcundan stemne: On ðinre wambe & on ðinum breostum ðu
scealt snican.
 43.311.2. Suelce he openlice cuæde: On giefernesse & on
unnytum geðohtum ðu ricsasð ofer ða menniscan heortan.
 43.311.3. Forðæm ðæm ðe on giefernesse ongietene beoð
wile folgian fierenlust.
 43.311.4. Ðæt cyðde se witga, ða he ðæt openlice
sæde ðætte sua gewearð, & ðæt gebiecnede ðæt ða giet
diegle wæs, he cuæð: Koka ealdormon towearp ða burg æt
Hierusalem.
 43.311.7. Ðara koka ealdormon bið sio womb, forðæm eall
hiera gesuinc & hiera ðenung belimpeð to hiere, hu heo weorðe mid
swotlecustum mettum gefylled.
 43.311.9. Ða weallas ðonne Hierusalem getacniað ða
mægenu ðære saule.
 43.311.10. Ða mægenu beoð aræredu mid wilnunge to
ðære uplican sibbe.
 43.311.11. Ac ðara koka ealdormon towierpð ða weallas
Hierusalem.
 43.311.12. Ðæt is, ðonne ðonne sio wamb bið aðened mid
fylle for giefernesse, ðonne towierpð hio ðurh fierenlustas ða
mægenu ðære saule.
 43.311.13. Ongean ðæt ðonne is to cyðanne ðæm
fæstendum, gif ðæs modes forhæfdnes ful oft mid ungeðylðe ne
ascoke ða sibbe of ðæm sceate ðære smyltnesse, ðonne ne cuæde
sanctus Petrus to his cnihtum sua sua he cuæð, he cwæð: Nu ge
habbað geleafan, wyrceað nu god weorc, & habbað ðonne wisdom, &
on ðam wisdome habbað forhæfdnesse, & eac lærað, & huru on
ðære forhæfdnesse geðylde.
 43.311.19. Ne cuæde he no sua, gif he ne ongeate ðæt him
wæs ðæs wana, ac forðyðe he ongeat ðæt sio ungeðyld oft
dereð ðæm mannum ðe micle forhæfdnesse habbað, ða lærde he
ðæt hie huru sceoldon ða habban toeacan ðære forhæfdnesse.
 43.311.23. Gif eac sio scyld ðara ofermetta ne gewundode ðy
oftor ðæt mod ðæs fæstendan, ðonne ne cuæde no sanctus
Paulus: Se ðe fæstan wille, ne tæle he no ðone ðe ete.
 43.311.25. & eft he cwæð to Kolosensum, ða he ongeat
ðæt hie gulpun hiera fæstennes: Oft ðonne mon ma fæst ðonne he
ðyrfe, ðonne eoweð he utan eaðmodnesse, & for ðære ilcan
eaðmodnesse he ofermodgað innan micle ðy hefelicor.
 43.313.3. Gif ðæt mod ful oft ne aðunde on ofermettum for
ðære forhæfdnesse, ðonne ne talode se ofermoda Phariseus to sua micle
mægene ða forhæfdnesse sua he dyde, ða he cwæð: Ic fæste tuwa
on wican.
 43.313.6. Ongean ðæt sint to manianne ða ofergifran, ðeah
hie ne mægen ðone unðeaw forlætan ðære gifernesse &
ðære oferwiste, ðæt he huru hine selfne ne ðurhstinge mid ðy
sweorde unryhthæmedes, ac ongiete hu micel leohtmodnes & leasferðnes
& oferspræc cymeð of ðære oferwiste, ðylæs he hit mid
ðæm oðrum yfele geiece, & eac ðonne he his wambe sua hnesclice
olecð, ðæt he forðæm ne weorðe wælhreowlice gefangen mid
ðæm grinum uncysta.
 43.313.13. Ac we sculun geðencean, sua oft sua we ure hand doð
to urum muðe for giefernesse ofergemet, ðæt we geedniwiað &
gemyndgiað ðære scylde ðe ure ieldesta mæg us on forworhte, &
we beoð sua micle fier gewitene fram urum æfterran Mæge ðe us eft
geðingode, sua we oftor aslidað on ðæm unðeawe.
 43.313.17. Ongean ðæt sint to manianne ða fæstendan
ðæt hie huru geornlice giemen, ðær ðær hie fleoð ðone
unðeaw ðære gifernesse, ðætte of ðæm gode ne weorðe wyrse
yfel akenned, ðætte, ðonne ðonne ðæt flæsc hlænað,
ðæt mod ne beræse on ungeðyld, & ðonne sie unnyt ðætte
ðæt flæsc sie oferswiðed, gif ðæt mod bið mid ðæm ierre
oferswiðed.
 43.313.22. Oft eac, ðonne ðæt mod ðæs fæstendan
bið mid ðy irre ofseten, ðonne cymð sio blis seldhwanne, suelce hio sie
cuma oððe elðeodig, forðæm ðæt mod bið mid ðy ierre
gewemmed, & forðæm forliesð ðæt god ðære forhæfdnesse,
forðæmðe he hine no ne beheold wið ða gæstlican scylde.
 43.315.1. Be ðæm wæs suiðe ryhte gecueden ðurh ðone
witgan: On eowrum fæstendagum bið ongieten eower willa.
 43.315.3. & sona ðæræfter he cuæð: To gemotum
& to gecidum & to iersunga & to fystgebeate ge fæstað.
 43.315.5. Willa belimpð to blisse simle & ðæt fystgebeat
to irre.
 43.315.5. On iedelnesse ðonne bið se lichoma mid fæstenne
gesuenced, ðonne ðæt mod bið forlæten & onstyred &
todæled ungedafenlice & unendebyrdlice on unðeawas.
 43.315.8. Ond ðeah hie sint to manianne ðæt hie no hiera
fæsten ne gewanigen, ne eft ne wenen ðæt hit anlipe full healic
mægen sie beforan ðæm dieglan Deman, ðylæs hie wenen ðæt hit
anlipe micellre geearnunge mægen sie, & ðonne weorðen on hiera mode
forðy to upahæfene.
 43.315.12. Be ðæm wæs gecueden ðurh Essaias ðone
witgan: Ne geceas ic no ðis fæsten, ac ðyllic fæsten ic geceas: brec
ðæm hyngriendum ðinne hlaf, & ðone widfarendan & ðone
wædlan læd on ðin hus.
 43.315.15. Be ðæm we magon geðencean hu lytelu sio
forhæfdnes bið gesewen, gif hio ne bið mid oðrum goodum weorcum
geiced.
 43.315.16. Be ðæm cuæð Iohel se witga: Gehalgiað eower
fæsten.
 43.315.17. Ðæt is ðonne ðæt mon his fæsten
gehalgige, ðæt he hit geice mid oðrum godum weorcum;
 43.315.19. Ðonne mæg he eowian ðær Gode suiðe
gelicweorðe forhæfdnesse.
 43.315.20. Forðæm is to cyðanne ðæm fæstendum
ðæt hie wieten ðæt hie ðonne Gode suiðe licwyrðe
forhæfdnesse briengað, ðonne hie ðearfendum monnum sellað hiera
ondliefene ðone dæl ðe hi him selfum oftioð.
 43.315.23. Ac us is suiðe geornlice to gehieranne hwæt Dryhten
ðreatigende cuæð to Iudeum ðurh Sacharias ðone witgan;
 43.315.24. He cuæð: Eall ðæt ðæt ge fæstun &
weopun on ðæm fiftan & on ðam siofoðan monðe nu hundsiofantig
wintra, ne fæste ge ðæs nawuht me, & ðonne ge æton, ðonne
æte ge eow selfum, & ðonne ge druncon, ðonne druncon ge eow
selfum.
 43.317.3. Ne fæsð se no Gode ac him selfum, se ðe ðæt
nyle ðearfum sellan ðæt he ðonne on mæle læfð, ac wile hit
healdan eft to oðrum mæle, ðæt he eft mæge his wambe mid
gefyllan.
 43.317.5. Ac sua he sceal etan ðætte hine sio gewilnung
ðære gifernesse of his modes fæsðrædnesse ne gebrienge, ne eft sio
ðræsðing ðæs lichoman ðæt mod ne ascrence mid
upahæfenesse.
 43.317.8. Gehieren ða oferetolan ða word ðe Krist of his
agnum muðe cuæð, he cuæð: Behealdað eow ðæt eowre heortan ne
sin gehefegode mid oferæte & druncennesse & on to monigfaldum
ymbehogan ðisse worulde, ðylæs eow on ðæm weorcum gemete se reða
& se egeslica dæg, se cymð ofer ealle eorðwaran ungeðinged, sua
sua grin.
 43.317.13. Gehieren eac ða fæstendan hwæt he eft cuæð,
he cuæð: Ne geunclænsað ðæt no ðone mon ðæt on his muð
gæð, ac ðæt ðæt of his muðe gæð, ðæt hine
geunclænsað.
 43.317.15. Gehieren ða oferetolan hwæt sanctus Paulus
cuæð: Fulga nu se mete ðære wambe willan, & sio wamb ðæs
metes, ðonne towyrpð God ægðer.
 43.317.17. & eft he cuæð: Ne gewunigen ge to oferetolnisse
& to oferdruncennisse.
 43.317.19. & eft he cuæð: Se ofermete ne befæsð us
næbre Gode.
 43.317.19. Gehieren eft ða fæstendan hwæt he to him
cuæð, he cuæð ðæt ðæm clænum wære eal clæne, &
ðæm unclænum nære nan wuht clæne.
 43.317.21. Gehiren eft ða oferetolan hwæt he to him cuæð,
he cuæð ðætte hira wamb wære hiera God, & hie dydon hiera
bysmer him to wyrðscipe.
 43.317.23. Gehieren eac ða fæstendan hwæt he to him
cuæð, he cuæð ðæt ðæm forhæbbendum hwilum gebyrede
ðæt hie gewieten of hiera geleafan, & forbeodað monnum ðæt hie
hiwien, & ða mettas ðe God self gesceop to etanne geleaffullum monnum,
ðæm ðe ongietað soðfæsðnisse, & Gode ðonciað mid goodum
weorcum his giefa.
 43.319.3. Gehieren ða oferetolan hwæt sanctus Paulus
cwæð, he cuæð ðæt hit wære good ðæt mon foreode flæsc
& win for bisene his broðrum.
 43.319.5. Gehiren ða fæstendan hwæt he eft cuæð, he
cuæð ðæt ge moston drincan gewealden wines for eowres magan
mettrymnesse.
 43.319.7. Forðæm he ðæt cuæð ðæt he wolde
ðæt ða oferetolan geleornoden ðæt hie to ungemetlice ne wilnoden
flæscmetta, ond eft ða fæstendan ne forsawen ða etendan,
forðæmðe hie ðære Godes giefe brucað ða ðe oðre
forberað.
 44.319.11. Ðætte on oðre wisan sint to manianne ða ðe
hiora agnu ðing mildheortlice sellað, & on oðre wisan ða ðe
ðonne giet wilniad oðerra monna gereafigan.
 44.319.14. On oðre wisan sint to manianne ða ðe hira god
mildheortlice sellað, on oðre wisan ða ðe ðonne giet flietað
æfter oðerra monna, & hie reafiað.
 44.319.16. To manienne sint ða ðe hiera mildheortlice sellað
ðætte hie ne aðinden on hiora mode to ðæm ðæt hi hi hæbben
ofer ða ðe hie hiora sellað, ne hie selfe ðy beteran ne taligen ðe
ða oðre, ðeah ða oðre be him libben.
 44.319.19. Ac ða eorðlican hlafordas sint to ðæm gesette
ðæt hie ða endebyrdnesse & ða ðegnunga hiora hieredum
gebrytnige, & hie gerecce, & ðæt folc is to ðæm gesett
ðæt hie scylen be hira rædum libban.
 44.319.22. Ðæm hlafordum is beboden ðæt hie him doon
ðæt hira ðearf sie, & ðæm ðegnum is beboden ðæt hie him
ðæt to genyhte don ðæt hie him sellen.
 44.321.2. & ðeah oft agyltað ða hlafordas, & ða
menn wuniað on Godes hyldo ða ðe ryhtwise beoð, & ða habbað his
unhyldo ðe hit him bryhttian sceoldon, & ða beoð butan ierre ðe be
hiera giefum libban sculon.
 44.321.5. Eac sint to manienne ða ðe ðonne mildheortlice
sellað ðæt hie ðonne habbað, ðæt hie ðonne angieten ðæt
hie sint gesette ðæm hefencundan Gode to ðeningmannum, to dælanne
ðas lænan god.
 44.321.8. Forðæm hie hie sculon sua micle estelicor dælan
sua hie ongietað ðæt him lænre & unagenre bið ðæt hie
ðær dælað, forðæm hie magon ongietan ðæt hie beoð to
hiera ðenunga gesette Godes giefe to dælanne.
 44.321.11. Hwy sculon hie ðonne beon forðæm upahæfene
& aðundene on hira mode?
 44.321.12. Him wære ðonne micel ðearf ðæt hie leten
Godes ege hie geeaðmedan.
 44.321.13. & eac him is micel ðearf ðæt hie geornlice
geðencen ðæt hie to unweorðlice ne dælen ðæt him befæsð
bið, ðylæs hie awuht sellen ðæm ðe hie nanwuht ne sceoldon,
oððe nan wuht ðæm ðe hie hwæthwugu sceoldon, oððe eft fela
ðam ðe hie lytel sceoldon, oððe lytel ðæm ðe hie micel sceoldon,
ðylæs hie unnytlice forweorpen ðæt ðæt hie sellen for hira
hrædhydignesse, oððe him eft hefiglice ofðynce ðæs ðe hie
sealdon, & hi scylen selfe beon biddende, & forðy weorðen
geunrotsode, oððe hie eft her wilnigen ðara leana ðæs ðe hie on
ælmessan sellað, ðylæs sio gidsung ðæs lænan lofes adwæsce
ðæt leoht ðære giofolnesse, oððe eft sio giofolness sie gemenged
wið unrotnesse, oððe he eft for ðæm giefum, ðe him ðonne
ðynceð ðæt he suiðe wel atogen hæbbe, his mod suiður fægnige
& blissige ðonne hit gemetlic oððe gedafenlic sie.
 44.321.25. Ac ðonne hie hit eall ryhtlice gedæled hæbben,
ðonne ne teon hie nanwuht ðæs lofes & ðæs geðonces to him,
ðylæs hie hit eal forleosen, ðonne hie hit gedæled hæbben, ne him
selfum ne tellen to mægene hiora freodom;
 44.323.3. Ac gehieren hwæt awriten is on ðæm
ærendgewrite sancte Petres: Gif hwa ðenige, ðenige he suelce he hit of
Godes mægene ðenige, næs of his selfes, ðylæs he to ungemetlice
fægenige for his godum weorcum.
 44.323.6. Ac gehieren hwæt awriten is on Kristes bocum, hit is
awriten: ðonne ge eall hæbben gedoon ðæt eow beboden is, ðonne
cueðe ge ðæt ge sien unnytte ðeowas, forðæm ge ðæt an
worhton ðæt ge niede scoldon.
 44.323.10. & eft, ðylæs ða rummodnessa sio unrotnes
gewemme, gehierað ðone cuide ðe sanctus Paulus cuæð to Corinctheum,
he cuæð ðætte ðone gladan giefan God lufode.
 44.323.12. & eft, ðylæs hie for ðæm gedale ðæs
feos wilnigen ðisses lænan lifes, gehieren hie ðone cwide ðe on
Cristes bocum awriten is, ðæt is ðæt sio winestre hand ne scyle witan
hwæt sio suiðre do.
 44.323.15. Ðæt is, ðonne ðonne he his ælmessan
dælð, ðæt ðær ne sie wið gemenged nan gielp ðisses
andweardan lifes, ne he ne scrife ðæs hlisan buton hu he ryhtosð wyrce.
 44.323.17. Ne he ne gieme hwelce hylde he mid ðære ælmessan
gewriexle, ac gehiren hwæt awriten is on cristes bocum, he cuæð:
ðonne ðu hæbbe gegearwod underngiefl oððe æfengiefl, ne laða
ðu no ðærto ðine friend, ne ðine broðor, ne ðine cuðan, ne
ðine welegan neahgeburas, ðylæs hie ðe don ðæt selfe.
 44.323.21. Ac ðonne ðu feorme gierwe on ælmessan laða
ðærto wædlan & wanhale & healte & blinde, ðonne bis ðu
eadig, forðæm hie nyton mid hwam hie hit ðe forgielden.
 44.323.24. & ðætte mon ðonne ðurhteon mæge,
ðæt he ðæt ne forilde, ac gehieren hwæt awriten is on Salomonnes
bocum, hit is awrieten ðæt mon ne scyle cweðan to his friend: Ga, &
cum to morgenne, ðonne selle ic ðe hwæthwugu, gif he hit him ðonne
sellan mæge.
 44.325.2. Ond eft, ðylæs mon unnytlice mierre ðæt
ðæt he hæbbe, gehieren menn ðisne cwide: Heald ðine ælmessan,
ðylæs ðu hie forweorpe.
 44.325.4. & eft ða ðe to lytel sellað ðæm ðe
micles ðorfton, sculon gehieran sancte Paules cuide, he cuæð: Se ðe
lytel sæwð he lytel ripð.
 44.325.6. & ðeah ne selle mon to fela ðæm ðe lytles
ðyrfe, ðylæs hwa him self weorðe to wædlan, & him ðonne
gehreowe sio ælmesse.
 44.325.8. Be ðam cwæð sanctus Paulus: Ne beo ge oðrum
monnum sua gifole ðæt hit weorðe eow selfum to gesuince, ac ofer
ðæt ðe ge selfe genog hæbben, sellað ðæt ðearfum, & mid
ðy hiera wædle gebetað, ðætte sua ielce sua hie beoð her
gefyllede mid ure genyhtsumnesse, we beon eac mid hiera genyhtsumnesse.
 44.325.12. Ðæt is ðonne hiera genihtsumnes Godes milts, ða
geearnað se se on his gæste bið wædla.
 44.325.14. Ac ðonne ðæs sellendan mod ne cann ða
wædelnesse geðolian, ðonne him micles oftogen bið ðæs ðe he
habban wolde;
 44.325.15. Ðonne oncann he hiene selfne for ðære
hrædhydignesse ðe he ær to fela sealde.
 44.325.17. Forðy mon scel ær geðencean, ær he hwæt
selle, ðæt he hit eft forberan mæge butan hreowe, ðylæs he
forleose ða lean ðæs ðe he ær sealde, & ðæt mod eac
weorðe wirs forloren ðurh ða gnornunga.
 44.325.20. Gehieren eac ða nanwuht ne sellað ðæm ðe hie
lytles hwæthwugu scoldon, hwæt to him gecweden is on ðæm godspelle,
hit is gecweden: Sele ælcum ðara ðe ðe bidde.
 44.325.22. Eft gehieren ða ða ðe hwæthwugu sellað
ðæm ðe hie nane wuht ne scoldon, hwæt to him gecueden is on
Salomonnes bocum, hit is gecueden: Sele ðin good, & na ðeah ðam
synnfullum.
 44.325.25. Doo wel ðæm eaðmodum, & ðam arleasum
nanwuht.
 44.325.25. Ond eft hit is gecweden on Tobius bocum: Sete ðin win,
& lege ðinne hlaf ofer ryhtwisra monna byrgenne, & ne et his nanwuht,
ne ne drinc mid ðæm synfullum.
 44.327.3. Se ðonne itt & drincð mid ðæm synfullum,
& him selð his hlaf & his win, se ðæm unryhtwisan fultumað,
& hine arað, forðæmðe he unryhtwis bið.
 44.327.5. Sua eac monige welige menn on ðys middangearde
lætað cuelan hungre Cristes ðearfan, & fedað yfle gliigmenn mid
oferwiste, & beoð to ungemetlice kystige.
 44.327.7. Ða ðonne ðe hira hlaf sellað ðæm synfullum
ðe ðearfende beoð, nalles no forðæmðe hie synnfulle beoð, ac
forðæmðe hie menn beoð, & ðearfende beoð, ne selð se no
synfullum his hlaf, ac ryhtwisum, gif he on him ne lufað his yfel, ac his
gecynd, ðæt is ðæt he bið man swa same sua he.
 44.327.12. Eac sint to manianne ða ðe nu hiera mildheortlice
sellað, ðæt hie geornlice giemen ðæt hie eft ða synne ne
gefremmen ðe hie nu mid hira ælmessan aliesað, ðylæs hie eft scilen
don ðæt selfe.
 44.327.14. Ne fortruwige he hiene æt ðære cipinge, ne wene
he no ðæt Godes ryhtwisnes sie to ceape, swelce he hie mæge mid his
peningum gebygcgean, & don siððan suelc yfel suelce hie willen butan
ælcre oðerre wrace, ða hwile ðe hie peningas hæbben mid to
gieldanne.
 44.327.18. Mare is ðæt mod ðonne se mete, & se lichoma
ðonne ðæt hrægl.
 44.327.19. Ac ðonne hwa ægðer ge mete ge hrægl
ðearfendum rumodlice selð, & his mod & his lichoman mid
unryhtwisnesse/ besmit, ðonne selð he Gode ða læsðan ryhtwisnesse,
& oftiehð him ðære mæstan, ðonne he syngað on his mode &
on his mægene, & selð ðeah his ælmessan: selð Gode his æhta,
& hine selfne diobule.
 44.327.24. Ongean ðæt sint to manigenne ða ðe ðonne giet
wilniað oðre menn to reafigeanne, ðæt hie geornlice gehieren ðone
cuide ðe gesæd is on ðæm godspelle, ðæt Dryhten cueðan wille,
ðonne he cymð to ðæm dome, he cuið: Me hyngrede, & ge me nawuht
ne sealdun etan.
 44.329.3. Me ðyrste, & ge me ne sealdon drincan.
 44.329.3. Ic wæs cuma, & ge me noldon onfon.
 44.329.4. Ic wæs nacod, & ge me noldon bewreon.
 44.329.4. Ic wæs untrum & on cearcerne, & ge min noldon
fandian.
 44.329.5. Ðæm monnum is gehaten ðæt he wille cueðan:
Gewitað from me, awiergde, on ece fyr, ðæt wæs gegearwod diofle &
his englum.
 44.329.7. Ne scirð he no hwæðer hie reafoden, oððe hwelc
oðer yfel fremeden, & swaðeah cwið ðæt hie scylen bion
gehæfte on ecum fyre.
 44.329.9. Be ðæm we magon geðencean hu micles wites ða
beoð weorðe ðe oðre menn reafiað, nu ða sua micel wite habbað
ðe hiora agen ungesceadwislice healdað.
 44.329.11. Nu ða sua micel wite habbað ðe hira agen nyllað
sellan, geðenceað ðonne hwelces wites ge wenen ðæm ðe oðre men
reafiað.
 44.329.13. Hwæt wene ge hwæt sio ðurhtogene unryhtwisnes
geearnige, nu sio unðurtogene arfæsðnes swa micel wite geearnað?
 44.329.15. Gehieren ða reaferas, ða ðe higiað wið
ðæs ðæt hie willað oðre menn bereafian, hwæt be him gecweden
is, hit is gecweden: Wa ðæm ðe ealnig gaderað an hine selfne ðæt
hefige fenn, & gemonigfaldað ðæte his ne bið.
 44.329.18. Ðæt is ðonne ðæt monn gadrige ðæt
ðicke fenn on hine, & hine mid ðy gehefegige, ðæt se gitsere him
on geheapige ða byrðenne eorðlicra æhta mid unryhte, & his
worðig & his land mid unryhte ryme.
 44.329.21. Ac hi scoldon gehiran ðone cwide ðe bi him gecweden
is in Essaies bocum, hit is gecweden: Wa eow ðe gadriað hus to huse, &
spannað ðone æcer to ðæm oðrum oð ðæs landes mearce,
swelce ge ane willen gebugean ealle ðas eorðan.
 44.329.25. Swelce he openlice cwæde: Hu feor wolde ge nu ryman
eower land?
 44.331.1. Wolde ge nu ðæt ge næfden nanne gemacan on ðys
gemænan middangearde?
 44.331.2. Ðu cuist nu ðæt þu wille geswican ðon, ær
ðe ðu genoh hæbbe.
 44.331.3. Hwonne bið ðæt, ðæt ðe swa ðynce,
oððe hwonne bið ðæt, ðæt ðu nyte hwæder ðu maran
wilnige?
 44.331.5. Ac ðu findst wið hwone ðu meaht flitan.
 44.331.5. Ac gehiere ge feohgietseras hwæt be eow gecweden is on
Salomonnes bocum, hit is gecweden: Ne wyrð se gitsere næfre full feos,
& se ðe woruldwelan lufað ungesceadwislice, ne cymð him of ðæm
nan wæsðm.
 44.331.8. Ac him meahte cuman, gif he hi to swiðe ne lufode,
& he hi wel wolde dælan.
 44.331.10. Ac forðæmðe he hi her lufað & hielt, he hi
eac her forlæt butan ælcum wæsðme & ælcum edleane.
 44.331.11. Ac ða ðe wilniað ðæt hi her beon gefylde mid
eallum welum & mid ðæm willan beoð onælede, hie sculon gehieran
ðone cwide ðe be him gecweden is on Salomonnes bocum, hit is gecweden: Se
ðe æfter ðæm higað ðæt he eadig sie on ðisse worulde, ne
bið he unsceaðful, ac ða hwile ðe he giernð ðæt he his weolan
iece, he agiemeleasað & forgiet ðæt he forbuge his synna.
 44.331.17. Swa swa fleogende fugel, ðonne he gifre bið, he
gesihð ðæt æs on eorðan, & ðonne for ðæm luste ðæs
metes he forgiet ðæt grin ðæt he mid awierged wirð;
 44.331.19. Swa bið ðæm gitsere.
 44.331.19. He gesihð ðone welan ðe he wilnað, & he ne
geliefð ðæs grines ðe he mid gebrogden wyrð, ærðon he hit
gefrede.
 44.331.21. Ac ða ðe wilniað ðisses middangeardes gestreona,
& nyllað wietan ðone demm ðe him æfter cuman sceal, hie sculon
gehieran ðone cwide ðe bi him gecweden is on Salomonnes bocum, hit is
gecweden: ðæt ierfe ðæt ge ærest æfter hiegiað, æt
siðesðan hit bið bedæled ælcre bledsunge.
 44.331.25. On ðys andweardan life we onginnað æresð libban
to ðæm ðæt we æt ytemestan onfon sumne dæl bledsunge.
 44.333.1. Se ðonne ðe wilnað ðæt wolde on ðæm
angienne his lifes woroldspedig weorðan mid unryhte, se hine wile selfne
bedælan ðære bledsunge & ðæs weolan on ðæm ytemestan
dæge.
 44.333.4. Ac ðonne hie wilniað ðurh ða nawhtgitsunga
ðæt hie hira woruldspeda ie icenn, ðonne weorðað hie bedælede
ðæs ecean eðles ures Fæder.
 44.333.6. Ac ða ðe wilniað feola to begietanne, & eac
ða ðe magon begietan eall ðæt hie wilniað, gehieren hwæt Krist
self cuæð, he cwæð: Hwæt forstent ænigum menn ðæt, ðeah
he mangige ðæt he ealne ðisne middangeard age, gif he his saule
forspildt?
 44.333.10. Swelce sio Soðfæsðnes openlice cwæde: Hwelc
fremu bið menn ðæt he gestriene eal ðæt him ymbutan sie, gif he
forliesð ðæt him oninnan bið, swelce he eall gegadrige ðætte his
ne sie, & forspilde hine selfne?
 44.333.13. Ac mon mæg ðy hraðor ðara reafera gitsunga
gestillan, gif se lareow him gerecð hu fleonde ðis andwearde lif is, &
hie gemyndgað ðara weligera ðe lange striendon, & lytle hwile
brucon;
 44.333.16. Hu hrædlice se færlica deað he on lytelre hwile
bereafode ðæs ðe hi on langre hwile mid unryhte strindon.
 44.333.17. Ðeah hie hit hrædlice ætsomne ne gestriendon,
hie hit ðeah swiðe hrædlice ætsomne forluron,& his nawht mid him
ne læddon buton ða synne ðara yfelena weorca hie brohton to Godes dome.
 44.333.20. Ac hit mæg eaðe gesælan, gif we him swelc
secgað, ðæt hie eac mid us ða oðre tælen, & hie ðonne eft
hira selfra gescamige, ðonne hie gemunað ðæt hie ðæt ilce doð
ðæt hie on ðæm oðrum tældon.
 45.335.1. Ðætte on oðre wisan sint to monianne ða ðe
nohwæðer ne oðerra monna ne wilniað, ne hiora agen nyllað sellan;
 45.335.2. On oðre wisan ða ðe willað sellan ðæt hi
gestrinað, & ðeah nyllað geswican ðæt hi oðre men ne
reafigen.
 45.335.5. On oðre wisan sint to manianne ða ðe nauðer ne
oðerra monna ne wilniað, ne hira agen nyllað sellan;
 45.335.6. On oðre ða ðe hira agen willað sellan, &
ðeah ne magon forlætan ðæt hie oðre menn ne reafigen.
 45.335.7. Ac ða ðonne ðe hira agen nyllað sellan, ne eac
oðerra monna ne gitsiað, hie sint to manianne ðæt hie geornlice
geðencen ðæt ðios eorðe, ðe him ðæt gestreon of com, eallum
mannum is to gemanan geseald, & forðæm eallum mannum bringð
gemænne foster.
 45.335.11. Hwæt se ðonne unryhtlice talað, se ðe talað
ðæt he sie unscyldig, gif he ða good, ðe us God teo gemanan sealde,
him synderlice ægnað.
 45.335.13. Ac ðonne hie nyllað sellan ðæt ðæt hie
underfengon, ðonne mæstað hie hie selfe on hira niehstena cwale,
forðæm hie nealice swa fela ðearfena ofsleað swa hie iðelice mid
hiera ælmessan gehelpan meahton, gif hie woldon.
 45.335.17. Forðæm, ðonne ðonne we ðæm ðearfum hiera
niedðearfe sellað, hiera ægen we him sellað, nalles ure;
 45.335.18. & ryhtlicor we magon cweðan ðæt we him
gielden scylde ðonne we him mildheortnesse don.
 45.335.19. Forðæm sio Soðfæstnes, ðæt is Crist, ða
ða he lærde ðæt mon ælmessan wærlice sellan sceolde, ða
cwæð he: Giemað ðæt ge eowre ryhtwisnesse ne don beforan monnum.
 45.335.22. To ðæm cwide belimpð eac ðæs psalmscopes
sang ðe he sang, ða he cwæð: Se todælð his god, & selð
ðearfum, his ryhtwisnes wunað on ecnesse.
 45.337.1. Nolde he no ða rummodnesse hatan mildheortness, ac
ryhtwisnes, forðæm ðætte us from ðæm gemænan gode geseald
bið, hit is cynn ðæt we ðæs eac gemænelice brucen.
 45.337.4. Be ðæm cwæð Salomon: Se ðe ryhtwis bið, he
bið a sellende, & no ne blinð.
 45.337.5. Eac hie sint to manienne ðæt hie geornlice
geðencen ðætte se fiicbeam, ðe on ðæm godspelle gesæd is
ðætte nanne wæsðm ne bære, stod unnyt;
 45.337.7. Forðæm him wearð ierre se goda wyrhta forðæm
he ofergreow ðæt land butan wæsðme.
 45.337.8. Ðonne ofergrewð se fiicbeam ðæt lond, ðonne se
gitsere hyt & heleð to unnytte ðæt ðæt manegum menn to nytte
weorðan meahte.
 45.337.10. Swa se fiicbeam ofersceadað ðæt lond ðæt hit
under him ne mæg gegrowan, forðæm hit sio sunne ne mot gescinan, ne he
self nanne wæsðm ðæroferne bireð, ac ðæt land bið eal unnyt
swa he hit oferbræt, swa bið ðæm unnytwyrðan & ðæm unwisan
menn, ðonne he mid ðære scande his slæwðe oferbræt ða scire
ðe he ðonne hæfð, & ðonne nauðer ne ðone folgað self nytne
gedon nyle, ne ðone tolætan ðe hine ðurh ða sunnan goodes weorces
giendscinan wille, & nytwyrðne & wæsðmbærne gedon wille.
 45.337.18. Ac manigra manna gewuna is ðæt hie hie mid ðissum
wordum ladiað, & cueðað: We brucað ures ægnes, ne gitsige we
nanes oðres monnes.
 45.337.20. Gif we nauht ðæs ne dooð ðe us mon mid goode
leanian ðyrfe, ne do we eac nan woh ðe us mon fore tælan ðurfe.
 45.337.21. Ac forðæm hie cueðað ðas word ðe hie
belucað hiera modes earan ongean ða godcundan lare.
 45.337.23. Hwæt se weliga ðe on ðæm godspelle getæld
is, & him bi gecweden is ðæt he ælce dæge symblede, & mid
micelre wiste wære gefeormod, & ælce dæge geglenged mid purpuran
& mid hwitum hrægle, nis hit no gesæd ðæt he for ðy getæled
wære ðy he oðre menn reafode, ac forðyðe he his ægenes
ungemetlice breac, & oðrum monnum nawuht ne sealde;
 45.339.3. & ðeah æfter ðisse worulde he underfeng helle
wite, nalles no forðyðe he awuht unaliefedes dyde, ac forðæmðe he
ðæs aliefdan nanwuht nolde forlætan, ac his swiðe ungemetlice breac,
& hine selfne eallinga gesealde ðiossum woruldwelum.
 45.339.6. Eac sint to manianne ða fæsðfulan ðæt hie
ongieten ðæt ðæt sindon ða forman læððo ðe hie Gode gedoon
mægen, ðæt hie ðæm nawuht ne don ðe him eall sealde ðæt hie
habbað.
 45.339.9. Be ðæm cwæð se psalmscop: He ne sealde Gode
nanne metsceat for his saule ne nænne geðingsceat wið his miltse.
 45.339.10. Ðæt is ðonne se medsceat wið his saule ðæt
he him gielde god weorc for ðære giefe ðe he him ær sealde.
 45.339.12. Be ðæm ilcan cwæð Iohannes se godspellere:
ælc treow mon sceal ceorfan, ðe goode wæsðmas ne birð, &
weorpan on fyr, & forbærnan.
 45.339.14. Nu is ðonne sio æxs aset on ðane wyrttruman
ðæs treowes, ac ondræden him ðone dynt swa neah, ða ðe nauht to
gode ne doð, & ðeah wenað ðæt hie sien unscyldige,
forðæmðe hie nan lað ne doð.
 45.339.17. Ac him is ðearf ðæt hie forlæten ða
orsorgnesse & ðæt dysig hiera slæwðe, ðylæs hie wyrðen
awyrtwalode of ðys andwerdan life.
 45.339.19. Swa swa ðæt treow ðe ða wyrtruman beoð
færcorfene forsearað, swa hie magon ondrædan ðæt him weorðen
ða wyrttruman færcorfene on ðys andweardan life, gif hie for hiera
giemeliste nyllað beran ða bleda godra weorca.
 45.339.22. Ongean ðæt sint to manianne ða ðe willað
sellan ðæt ðæt hie habbað, & ðeah nyllað forlætan
ðæt hie oðre menn ne reafigen;
 45.339.24. Hie sint to manigenne ðæt hie geðencen, ongemang
ðæm ðe hie wilniað ðæt hie gifule ðyncen, ðæt hie for
ðæm godan hlisan ðy forcuðran ne weorðen, ðylæs him gebyrige,
swa swa we ær bufan cwædon, ðonne hie hiera ægen ungesceadwislice
& ungemetlice dælen, ðæt hie ðonne for wædle weorðen on
murcunga & on ungeðylde, ðæt hie eft ongiennen gietsian &
reafian for hiera wædle.
 45.341.4. Hwelc mæg him mare unslæwð becuman ðonne him
becymð ðurh ða ælmessan, gif he hie to ungemetlice dælð, &
ðurh ðæt wyrð eft gietsere?
 45.341.6. Hu, ne bið he ðonne swelce he sæwe good, & him
weaxe of ðæm ælc yfel?
 45.341.7. Ac hie sint ærest to manianne ðæt hie cunnen
hiora ægen gesceadwislice gehealdan, & siððan ðæt hie oðerra
monna ne giernen;
 45.341.9. Forðæmðe na se ðorn ðære gitsunga ne wyrð
forsearod on ðæm helme, gif se wyrttruma ne bið færcorfen oððe
forbærned æt ðæm stemne.
 45.341.11. Swa wyrð eac gestiered ðæm gitsere ðæs
reaflaces, gif he ær ðæm gedale cann gemetgian hwæt hine anhagige to
sellanne, hwæt he healdan scyle, ðæt he eft ðæt good ðære
mildheortnesse ne ðyrfe gesciendan mid gidsunge & mid reaflace.
 45.341.15. Siððan hie ðonne ðæt geleornod hæbben,
ðonne sint hie siððan to læranne hu hie scilen mildheortlice dælan
ðæt ðæt hie ofer ðæt habbað ðe hie hiora gitsunge mid
gestillan sculon;
 45.341.17. Forðæm, gif hie sua ne doð, ðonne sculon hie
eft niedenga gadrian oðer ierfe on ðæs ge wriexle ðe hie ær for
mildheortnesse & for rummodnesse sealdon, swelce hie setten ða synne
wið ðære ælmessan.
 45.341.20. Oðer is ðæt hwa for hreowsunge his synna
ælmessan selle, oðer is ðæt he forðy syngige & reafige ðy he
tiohchie ðæt he eft scyle mid ðy reaflace ælmessan gewyrcean.
 45.341.22. Ac ðæt nis nan ælmesse, forðæm hio nanne
swetne wæsðm forð ne bringð, ac sona on ðæm wyrtruman
abiteriað ða bleda.
 45.341.24. Forðæm Dryhten ðurh Essaias ðone witgan
forcwæð swelce ælmessan, & ðus spræc: Ic eom Dryhten: ic
lufige ryhte domas, & ic hatige ða lac ðe beoð on woh gereafodu.
 45.343.3. & eft he cwæð: Arleasra offrung bið awierged,
forðæm hie beoð brohte of unryhtum gestreonum & of mandædum.
 45.343.5. & oft bið genumen on ðearfendum monnum ðæt
ðæt hie ðonne wenað ðæt hie Gode sellen.
 45.343.6. Ac Dryhten gecyðde ðurh Salomon ðone snottran hu
micel his irsung æfter ðære dæde bið, ða he cwæð: Se ðe
me bring lac of earmes monnes æhtum on woh gereafodu, ðonne bið ðæt
swelce hwa wille blotan ðæm fæder to ðance & to lacum his ægen
bearn, & hit ðonne cwelle beforan his eagum.
 45.343.10. Hwæt bið ðonne unaberendlicre to gesionne ðonne
ðæs bearnes cwalu beforan ðæs fæder eagum?
 45.343.12. Be ðæm we magon ongietan mid hu micle irre Dryhten
geðyldegað ða ælmessan ðe him man of reaflace bringð, nu he hie
tealde gelice ðæs bearnes cwale beforan ðæs fæder eagum.
 45.343.14. Ac ða reaferas geðenceað swiðe oft hu micel hie
sellað, & suiðe seldon hie willað gemunan hu micel hie nimað,
swelce hie ða metsceattas rimen ðe hie Gode sellen, & ða scylda
willen forgietan ðe hie wið hiene geworhton.
 45.343.18. Ac hie sceoldon gehieran ðone cwide ðe awriten is in
Ageas bocum ðæs witgan;
 45.343.19. He cwæð: Se ðe medsceattas gaderað, he legeð
hie on ðyrelne pohchan.
 45.343.20. An ðyrelne pohchan se legð ðæt he to metsceatte
sellan ðencð, se ðe wat hwær he hiene leget, & nat hwær he
hiene forliesð.
 45.343.22. Swa bið ðæm ðe witan willað hwæt hie
sellað, & nyllað wietan mid hwelcum woo hie hit gestriendon oððe
forworhton;
 45.343.24. Forðæm hie doð swelce hie hit on ðyrelne
pohchan fæten, forðæm hie gemunan ðone tohopan ðe hie to ðæm
gestreonum habbað, & forgietað hira demm ðe him of ðæm
gestreonum cymð, oððe coom.
 46.345.4. Ðætte on oðre wisa sint to manianne ða
geðwæran, on oðre ða ungeðwæran.
 46.345.6. On oðre wisan sint to manigenne ða gesibsuman, on
oðre ða ungesibsuman.
 46.345.7. Ða ungesibsuman sint to manigenne ðæt hie
gewisslice wieten ðæt hie na on to ðæs manegum goodum cræftum ne
beoð, ðæt hie æfre mægen gæsðlice beon, gif hie ðurh
ungemodnesse/ agiemeleasiað ðæt hie anmode beon nyllað on ryhte &
on gode.
 46.345.10. Hit is awrieten on sancte Paules bocum ðætte
ðæs gæstes wæsðm sie lufu & gefea & ryhtwislicu sibb.
 46.345.12. Se ðe ðonne ne giemð hwæðer he ða sibbe
healde, ðonne forsencð he ðone wæsðm his gæstes.
 46.345.13. Eft cwæð sanctus Paulus: ðonne betweoxn eow bið
yfel anda & geflitu, hu ne beoð ge ðonne flæsclice?
 46.345.15. Ond eft he cuæð: Seccað sibbe & god to eallum
mannum;
 46.345.16. Butan ðære ne mæg nan man God gesion.
 46.345.16. Ond eft he manode, & cuæð: Geornlice gebinde ge
eow tosomne mid anmodnesse & mid sibbe, ðæt ge sien gelices modes swa
ge sint gelices lichoman,sua sua ge ealle sint gelaðode to anum tohopan.
 46.345.19. To ðæm gebanne ðæs tohopan nan monn mæg
cunnan, butan he ðider ierne mid anmodnesse wið his niehstan.
 46.345.21. & ðeah wel manige onfoð synderlicre giefe, &
ðonne ofermodgiende forlætað ða giefe ðe mare is, ðæt is sio
anmodnes;
 46.345.23. Sua sua manige doð, gemidliað hiera
giefernesse,& atemiað hira lichoman ðæt hie magon bet fæstan
ðonne oðre, & ðonne for ðæm goodan cræfte forleosað ðone
ðe betera bið ðonne sio forhæfdnes, ðæt is anmodnes.
 46.347.2. Ac se ðe wille ascadan ða forhæfdnesse from
ðære anmodnesse, geðence se ðone cwide ðe se psalmscop cuæð, he
cwæð: Lofiað God mid tympanan & on choro.
 46.347.4. Se tympano bið geworht of drygum felle, & ðæt
fell hlyt, ðonne hit mon sliehð, & on ðæm chore beoð manige menn
gegadrode anes hwæt to singanne anum wordum & anre stefne.
 46.347.7. Se ðonne se ðe his lichoman swencð, & ða
anmodnesse wið his niehstan forlæt, se hereð Dryhten mid timpanan, &
nyle mid choro.
 46.347.9. Oft eac, ðonne hwone mara wisdom uparæð ðonne
oðre menn, ðonne wile he hiene ascadan from oðerra monna geferrædenne,
& sua micle sua he ma wat, & wisra bið ðonne oðre menn, sua he ma
dysegað, & suiður wienð wið ðone cræft ðære anmodnesse.
 46.347.13. Ac hie sceoldon gehieran ðone cuide ðe sio
Soðfæsðnes self cwæð, he cwæð: Habbað sealt on eow, &
habbað sibbe betweoxn eow.
 46.347.15. Ðæt sealt he nemde for wisdom, forðæm he wolde
ðæt we hæfden ægðer ge sibbe ge wisdom, forðæm hit ne beoð
nane cysta ne nan cræft ðæt mon hæbbe wisdom, & nylle wilnian
sibbe;
 46.347.17. Forðæm sua sua he bet wat, swa he wyrs agylt, &
maran demm gedrihð him selfum mid ðæm lote.
 46.347.19. He mæg hine ðy læs beladian ðæt he næbbe
wite geearnoð ðy he meahte mid his wisdome wærlice ða synne forbugan,
gif he wolde.
 46.347.21. Ac him wæs swiðe ryhte to gecueden ðurh Iacobus
ðone apostol, he cwæð: Gif ge hæbben yfelne andan on eow & teonan
& geflitu on eowrum mode, ne gilpe ge no, ne ne fægniað ðæs,
& ne flitað mid eowrum leasungum wið ðæm soðe;
 46.347.24. Forðæm se wisdom nis ufan cumen of hefenum, ac he
is eorðlic & wildiorlic & eac diofullic.
 46.349.1. Ac se se ðe of Gode cymð, he bið godes willan &
gesibsum.
 46.349.2. Ðæt is ðonne ðæt he sie clænes willan
& goodes, ðæt he clænlice & ryhtwislice ongiete ðæt
ðæt he ongiete.
 46.349.3. Ðæt is ðonne ðæt he gesibsum sie, ðæt he
hiene nanwuht ne ahebbe ofer his gelican, ne from hiera geferrædenne ne
ðiede.
 46.349.5. Ðæm ungesibsuman is to cyðanne ðæt hie wieten
ðætte swa lange sua hie beoð from ðære lufe aðied hiera
niehstena, & him ungemode beoð, ðætte hie nanwuht godes ne magon
ða hwile Gode bringan to ðances.
 46.349.8. Be ðæm is awriten on Cristes bocum: Gif ðu wille
ðin lac bringan to ðæm wiofude, & ðu ðonne ryhte ofðence
hwæthwugu ðæs ðe ðin niehsta ðe wiðerweardes gedon hæbbe,
forlæt ðonne an ðin lac beforan ðæm weofude, & fer ærest
æfter him;
 46.349.12. Læt inc geseman ær ðu ðin lac bringe;
 46.349.12. Brieng siððan ðin lac.
 46.349.13. Ðæt is ðæt hwa fare mid his mode æfter his
niehstan, & him unne ðæt he to ryhte gecierre.
 46.349.14. Of ðissum bebode we magon geðencean hu unaberendlic
gylt sio towesnes bið, ðonne ða lac forðæm beoð forsacene.
 46.349.16. Nu man ælc yfel mæg mid goode adilegian, is
ðæt ðonne for micel scyld ðæt gedeð ðætte nan good ne bið
andfenge, buton mon ær ðæt yfel forlæte.
 46.349.18. Ac ða ungesibsuman sint to manienne, gif hie nyllen
hiera lichoman earan ontynan to gehieranne ða godcundan lare, ðæt hie
ontynen hiera modes eagan, & giemen ðissa eorðlicna gesceafta, hu ða
fuglas, ðe him gelice beoð, & anes cynnes beoð, hu gesibsumlice hie
farað, & hu seldon hie willað forlætan hiera geferrædenne, &
eac ða dumban nietenu, hu hie hie gadriað heapmælum, & hie
ætsomne fedað.
 46.349.24. Nu we magon gecnawan on ðara ungesceadwisra nietena
gesibsumnesse hu micel yfel sio gesceadwislice gecynd ðurh ða
ungesibsumnesse gefremeð, ðonne he on gesceadwislicum ingeðonce
forliesð ðæt ða dumban nietenu gehealden habbað on hiera gecynde.
 46.351.3. Ongean ðæt sint to manienne ða gesibbsuman,
ðonne hie lufigað ða sibbe ðe hie her habbað suiður ðonne hit
ðearf sie, & ne wilniað na ðæt hie to ðære ecean sibbe
becumen.
 46.351.5. Ac sio stillnes ðe hie ðær wilniað oft swiðe
hefelice dereð hira ingeðonce, forðæm swa him ðios stillnes &
ðios ieðnes ma licað, sua him læs licað ðæt ðæt hie to
gelaðode sindon, & sua hienne swiður lysð ðisses andweardan, swa he
læs secð ymb ðæt ece.
 46.351.9. Be ðysum ilcan cwæð Crist ðurh hiene selfne,
ða ða he ðas eorðlican sibbe toscead & ða hefonlican, & his
apostolas spon of ðissum andweardan to ðæm ecan, he cuæð: Mine
sibbe ic eow selle, & mine sibbe ic læte to eow.
 46.351.12. Swelce he cwæde: Ic eow onlæne ðas gewitendan,
& ic eow geselle ða ðurhwiniendan.
 46.351.14. Gif ðonne ðæs monnes mod & his lufu bið
behleapen eallunga on ða lænan sibbe, ðonn ne mæg he næbre becuman
to ðære ðe him geseald is.
 46.351.16. Ac swa is ðios andwearde sib to habbanne ðæt we
hie sculon lufian, & ðeah oferhyggean, ðylæs ðæt mod ðæs
ðe hie lufað on synne befealle, gif he hie to ungemetlice lufað.
 46.351.18. Eac sint to manianne ða gesibsuman ðæt hie to
ungemetlice ðære sibbe ne wilnigen, ðylæs hie for ðære wilnunga
ðisse eorðlican sibbe forlæten untælde oðerra monna yfele
unðeawas, & hiene ðonne selfne swa aðiede from ðære sibbe his
Scippendes mid ðære geðafunga ðæs unryhtes;
 46.351.22. Ðylæs, ðonne he him ondrædt ða towesnesse
utane, he sie innan asliten from ðæm geðoftscipe ðæs incundan
Deman.
 46.351.24. Hwæt is elles ðios gewitendlice sibb, buton swelce
hit sie sum swæð ðære eccean sibbe?
 46.351.25. Hwæt mæg bion dyslicre ðonne hwa lufige hwelcre
wuhte spor on ðæm duste, & ne lufige ðæt ðætte ðæt spor
worhte?
 46.353.2. Be ðæm cwæð Dauid, ða he hine eallunga
geðiedde to ðæm geðoftscipe ðære incundan sibbe, he cyðde
ðæt he nolde habban nane gemodsumnesse wið ða yfelan, ða he
cuæð: Hu ne hatige ic ða ealle, Dryhten, ða ðe ðe hatigað?
 46.353.5. & for ðinum feondum ic aswand on minum mode, &
mid fulryhte hete ic hie hatode, forðæm hie wæron eac mine find?
 46.353.7. Swa mon ðonne sceal fullfremedlice Godes fiend
hatigean, ðætte mon lufige ðæt ðæt hie beoð, & hatige
ðæt ðæt hie doð.
 46.353.9. He sceal weorðan his life to nytte mid ðy ðæt he
næte his unðeawas.
 46.353.10. Ac hu wene we hu micel scyld ðæt sie ðæt monn
aðreote ðære nætinge yfelra monna, & nime sume sibbe wið ða
wierrestan, nu se witga ðæt brohte Gode to lacum & to offrunga
ðæt he ðara yfelena feondscipe ongean hine selfne aweahte for Gode?
 46.353.14. Forðæm wæs ðæte Leuis kynn gefengon hiera
sweord, & eodon ut ðurh ðone here, sleande ða scyldgan;
 46.353.15. & forðæm hit is awriten ðæt hiera honda
wæren gehalgode Gode, forðæmðe hie ne sparodan ða synfullan, ac
slogon.
 46.353.17. Be ðæm wæs eac ðætte Fines forseah his
neahgebura freondscipe, ða he ofslog his agene geferan, ða he hine
forlæg wið ða Madianiten, & ða forlegisse he mid ofslog, & swa
mid his ierre he gestilde Godes ierre.
 46.353.20. & eft cwæð Crist ðurh hine selfne: Ne wene ge
no ðæt ic to ðæm come on eorðan ðæt ic sibbe sende on
eorðan, ac sweord.
 46.353.22. Forðæm, ðonne we us unwærlice geðiedað to
yfelra monna freondscipe, ðonne gebinde we us to hiera scyldum.
 46.353.24. Be ðys ilcan wæs ðætte Gesaphað, se ðe
ær on eallum dædum his lifes wæs to herigenne, fullneah mid eall
forwearð for Achabes freondscipe.
 46.355.1. He wæs geleahtrad from Gode, ðurh ðone witgan him
wæs to gecweden: ðu fultemodes ðæm arleasum, & ðu gemengdest
ðinne freondscipe wið ðone ðe hatode God, & mid ðæm ðu
geearnode Godes irre, ðær ða godan weorc ær næren on ðe mette;
 46.355.5. Ðæt wæs ðæt ðu adydes ða bearwas of
Iudea londe.
 46.355.6. Be ðæm we magon gehieran ðætte sua micle sua we
us swiður geðiedað & gemodsumiað to ðæra yfelena freondscipe,
ðætte we swa micle fier beoð ðæm hiehstan ryhte aðiedde.
 46.355.8. Eac sint to monigenne ða gesibsuman ðæt hie him ne
ondræden ðæt hie ðas lænan sibbe ongean hie selfe gedrefen mid
ðære ðreaunga, ðonne hit tocymð ðæt hie hit sprecan sculon.
 46.355.11. Ond eft hie sint to manianne ðæt hie ðeah ða
sibbe anwealge oninnan him gehealden, ða ðe hie utane mid ðære
ðrafunga gedrefað.
 46.355.13. Ægðer ðara Dauid sægde ðæt he swiðe
wærlice beheolde, ða he cwæð: Ic lufode ða ðe sibbe hatodon,
& ðonne ic him cidde, ðonne oncuðon hie me butan scylde.
 46.355.15. Hie oncuðon hiene for ðære cease, & he wæs
ðeah hiora freond;
 46.355.16. Ne aðreat hine no ðæt he ða dysegan ne
tælde, & ðeah ðe hie hine tældon, he hie lufode.
 46.355.18. Be ðys ilcan cwæð eft Paulus: Ic wolde, gif hit
swa beon meahte, ðæt ge wið ælcne monn hæfden sibbe eowres
gewealdes.
 46.355.19. Forðæm he cwæð: Gif hit swa beon meahte, &
eac he cwæð: Iowres gewealdes, forðæm he wisse ðæt hit bið
swiðe unieðe ægðer to donne, ge wið ðone to cidanne ðe yfel
deð, ge eac sibbe wið to habbenne.
 46.355.22. Ac us is swiðe micel ðearf, ðeah ðeos
hwilendlice sibb for ure cease gedrefed weorðe on ðæra yfelena monna
mode, ðæt hie ðeah on ussum eallunga gehealden sie.
 46.355.25. Forðæm he cwæð bi ðære sibbe: Iowres
gewealdes, forðæm sio sib mid ryhte beon sceal ægðer ge on ðæs
cidendan monnes mode ge on ðæs geðafiendan.
 46.357.2. Gif hio ðonne of oðres gewite, on ðæs oðres
hio ðurhwunige.
 46.357.3. Be ðæm se ilca Paulus on oðre stowe monode his
gingran, & ðus cwæð: Swa hwa swa urum wordum & gewritum hieran
nylle, do hit mon us to witanne, & nabbe ge nanne gemanan wið hine,
forðæm ðætte hine gesceamige.
 46.357.6. & eft æfter ðæm he cwæð: Ne scule ge
wið hine gebæran swa swa wið feond, ac ge him sculon cidan swa swa
breðer.
 46.357.8. Swelce he openlice cwæde: Forlætað ða uterran
sibbe, & habbað ða innerran fæste, ðætte eower unsibb
geeaðmede ðæs synnigan mod, swa ðeah ðæt sio sib of eowre heortan
ne gewite, ðæah hiere mon ne recce.
 47.357.12. Ðætte on oðre wisan sint to monianne ða
wrohtgeornan, on oðre ða gesibsuman.
 47.357.14. On oðre wisan sint to monigenne ða ðe wrohte
sawað, on oðre ða gesibsuman.
 47.357.15. Ða wrohtgeornan sint to manigenne ðæt hie
geðencen hwæs folgeras hie sindon.
 47.357.16. Be ðæm aworpnan engle is awriten on ðæm
godspelle ðæt he sewe ðæt weod on ða godan æceras.
 47.357.17. Forðy wæs bi him gecweden: Sum mon ðis dyde ðe
ure feond wæs.
 47.357.18. Be ðæs ilcan feondes limum is ðus gecweden ðurh
Salomon: Aworpen man bið a unnyt, & gæð mid wo muðe, &
bicneð mid ðæm eagum, & trit mid ðæm fet, & spricð mid
ðæm fingre, & on wore heortan bið yfel donde, & on ælce tid
saweð wrohte.
 47.357.22. Her we magon gehieran, ða he be ðæm wrohtgeornan
secgean wolde, ðæt he hine nemde se aworpna;
 47.357.23. Forðon, gif he ær on ðæs ofermodan engles
wisan innan his geðance of Godes gesiehðe ne afeolle, ðonne ne become he
no utane to ðæm sæde ðære wrohte.
 47.359.3. Be ðæm is ryhtlice awriten ðæt he bicne mid
ðæm eagum, & sprece mid ðæm fingrum, & trit mid ðæm
fet;
 47.359.4. Forðæmðe innor bið se hierde, ðæt is se
willa, se hielt ða leomu utan.
 47.359.5. Forðæm, ðonne mon ða fæstrædnesse his
modes innan forlist, ðonne bið he hwilum swiðe ungestæððiglice
astyred utane on his limum, & gekyðð on ðære styringe ðara
telgena utane ðæt ðær ne bið nan fæstnung on ðæm wyrtruman
innan.
 47.359.9. Ac gehiren ða wrohtsaweras hwæt awriten is on
ðæm godspelle, hit is awriten: Eadige beoð ða gesibsuman, forðon hie
beoð Godes bearn genemde.
 47.359.11. Be ðæm worde we magon geðencean, nu ða sint
Godes bearn genemned ðe sibbe wyrcað, ðætte ða sindon butan tweon
diofles bearn, ðe hie toweorpan willað, forðæmðe ælc ðara ðe
hine mid unryhte ascadan wille from ðære geðwærnesse, he wile
forlætan ðære lufan grennisse, & forsearian on ðære
ungeðwærnesse.
 47.359.16. Forðæm, ðeah he hwelcne wæstm forðbrenge
godes weorces, gif he ne bið of godum willan & of untwiefaldre lufan
ongunnen, ne bið he nawuht.
 47.359.18. Geðencen be ðissum ða wrohtsaweras hu
monigfaldlice hie gesyngiað, ðonne hie ðæt an yfel ðurhtioð, &
mid ðæm anum yfele aterað of ðære menniscan heortan ealle ða
godan cræftas.
 47.359.21. Mid ðam anum yfele hie gefremmað unrim oðerra
yfela, forðam ða ðe ða worhte sawað, hie adwæscað ða sibbe,
ðe modor is ealra godra cræfta.
 47.359.23. Forðonðe nan cræft nis Gode deorwyrðra ðonne
sio lufu, ne eft ðæm deofle nan cræft leoftælra ðonne hie mon
slite.
 47.359.25. Swa hwa ðonne swa ða wrohte bið sawende, & mid
ðy ða sibbe ofslihð on his geferan, he bið hiewcuðlice ðeow
ðæm Godes feonde, ðe simle wiðbritt ðæm untruman mode ðære
sibbe ðe he self forlet, & hine mid ðæm forworhte, oð he ofdune
afeoll, & nu giet wilnað ðæt he us ðone weg fordikige, ðæt we
ne mægen astigan on ðone weg & on ða are ðe he of afeoll.
 47.361.5. Ongean ðæt sint to manienne ða ðe ða sibbe
sawað, ðæt hie swa micel weorc to recceleaslice & to unwærlice ne
don, & huru ðær ðær hie nyton hwæðer sio sibb betre betwux
gefæstnod bið, ðe ne bið, forðæm swa swiðe swa hit dereð
ðætte ænig wana sie ðære sibbe betwux ðæm goodum, swa swiðe
hit eac dereð ðæt hio ne sie gewanod betwux ðæm yfelum.
 47.361.10. Forðæm, gif ða ðweoran & ða unryhtwisan
hiera yfel mid sibbe gefæstnigað, & tosomne gemengað, ðonne bið
geiced hiera mægen, & hiora yfelum weorcum gefultumod, forðon swa
micle swa hie gemodsumeran bioð betwux him, swa hie beoð bealdran ða
godan to swenceanne.
 47.361.14. Be ðæm wæs ðætte sio godcunde stemn
cwæð to ðæm eadgan Iobe ymb ða bodan ðæs idlan fætes,
ðæt is se awirgda Antexrist, hio cwæð: His flæsces lima clifað
ælc on oðrum.
 47.361.17. & eft hio dyde sciella to bisene his
heorðcneohtum, & ðus cwæð: ælces fisces sciell bið to
oðerre gefeged, ðæt ðær ne mæg nan æðm ut betwuxn.
 47.361.19. Swa eac ða his folgeras, swa hie unwiðerweardran
& gemodran beoð, swa hie swiður hlecað tosomne, & eac fæstor
tosomne beoð gefegde to godra monna hienðe.
 47.361.22. Swa eac se se ðe ða unryhtwisan tosomne sibbað, he
seleð ðære unryhtwisnesse fultom & mægen, forðæm hie magon
ða godan swa micle swiður geswencean swa hie hiora anmodlicor ehtað.
 47.361.24. Be ðæm cwæð se æðela lareow sanctus
Paulus, ða he geseah ðæt folc Phariseo & Saducia anmodlice his
ehtan, he tiolode hie betwux him to toscadanne, & ðus cwæð: Hwæt
do ge, broður, doð esnlice.
 47.363.2. Hu, ne eom ic eower gefera, & eom Fariscisc swa same
swa ge?
 47.363.3. Ond forðæm min monn eft ðe ic bodige ymb ðone
tohopan deadra monna ærestes.
 47.363.4. Forðæm he cwæð ða word, forðæm ða
Saducie antsacodon ðære æriste æfter deaðe, & ða Farisseos
geliefdon ðære æriste, swa swa ða halgan gewritu bodiað.
 47.363.7. Swa he tosced ðara ehtera anmodnesse ðe hine ær
woldon fordon, & Paulus com gesund ðonon.
 47.363.8. Eac sint to manianne ða ðe on ðam beoð abisgode
ðæt hie sibbe tiligað, ðæt hie ærest tilgen to kyðanne
ðæm ungesceadwisum modum hu sio lufu beon scyle ðære inweardlican
sibbe, ðylæs him æfter firste sio uterre sib derige;
 47.363.12. Forðon, ðonne ðonne hie geðencað ða ryhtan
lufe, ðæt hie eac geðencen ðæt hie ne weorðen beswicene mid
ðære uterran lufe, & ðonne hie ongitað ða godcundan sibbe,
ðætte sio eorðlice sib hi ne geteo to wirsan.
 47.363.15. Ond eft ðonne sume yfele menn swa gerade beoð
ðæt hie ne magon godum monnum derian, ðeah hie willen, ðonne is betere
ðeah ðæt mon eorðlice sibbe betwux ðæm fæstnige, oððæt
hie mægen ongietan ða uplican sibbe;
 47.363.18. Ðætte hie ðurh ða menniscan sibbe mægen
astigan to ðære godcundan sibbe, ðeah hio him ðonne giet feorr sie,
forðæm ðæt yfel hiera unryhtwisnesse hie hæfð ðonne giet
ahierde, ðætte hie ðonne gemonnðwærige sio lufu & sio
geferræden hiora niehstena, & hit to beteran gebrenge.
 48.365.1. Ðætte on oðre wisan sint to manianne ða ðe
ða halgan æ ryhtlice ongietan ne cunnon;
 48.365.2. On oðre wisan ða ðe hie ryhtlice ongietað, &
ðeah for eaðmodnesse swugiað ðæt hi hi ne bodigeað.
 48.365.5. On oðre wisan sint to manigenne ða ðe ða halgan
æ ryhtlice ongietan ne cunnon;
 48.365.6. On oðre ða ðe hie ryhtlice ongietan cunnon, &
ðeah for eaðmodnesse swigiað ðæt hie hie ne bodiað.
 48.365.7. Ða sint to maniene ðe ða æ ryhtlice ne
ongietað, ðætte hie geðencen ðætte hie ðone halwendan drync
ðæs æðelan wines ne gehwyrfen him selfum to attre, & isen
ðæt hie menn mid lacnian sculdon, ðæt hie mid ðæm hie selfe to
feore ne gewundigen, ðylæs hie mid ðy tole ðæt hale lic gewierden
ðe hie sceoldon mid ðæt unhale awegaceorfan.
 48.365.12. Eac hie sint to manigenne ðæt hie geðencen
ðæt ða halgan gewritu sint us to leohtfatum gesald, ðæt we mægen
geseon hwæt we don scylen on ðisse niht, ðæt is ðis andwearde lif,
swa swa ðæt leohtfæt lieht on nieht urum eagum, ðætte ða gewritu
on dæg liehten urum mode.
 48.365.16. Ac ðonne hwa ne cann ða ryhtlice ongietan, ðonne
bið him ðæt leoht aðiestrod.
 48.365.18. Ne gehwyrfde hine næfre ðæt unryhtwise
ingeðonc to ðæm won andgiete, gif he ær nære on ofermettum
aðunden.
 48.365.19. Ac ðonne hie wenað ðæt hie wisran sien selfe
ðonne oðre, ðonne forhyggeað hie ðæt hie folgien oðrum monnum
æfter bettran andgiete, & wilniað ðæt hie gegitsien &
gelicetten æt ðæm ungetydum folce wisdomes naman.
 48.365.23. Higiað ðonne ealle mægene ðæt hie ðæt
gedwellen ðæt oðre menn ryhtlice & gesceadwislice ongieten habbað,
& hira agen unryht willað mid ðy getrymman.
 48.367.2. Be ðæm wæs swiðe wel gecweden ðurh Amos
ðone witgan, he cwæð: Hie sindon ða Galatiscan wif ðe bearneacene
wæron, & woldon mid ðy geryman hira landgemæru.
 48.367.4. Ðæt folc wæs gehaten Galað on Ebrisc, ðæt
is on Englisc gewitnesse heap, forðæm eal sio gesomnung ðære halgan
ciricean ðurh ondetnesse hielt ða gewitnesse ðære
soðfæsðnesse.
 48.367.7. Ðy is swiðe ryhte getacnod ðurh Galates naman sio
halige gesomnung, forðæmðe ealle ða geleaffullan bodiað be Gode
ðæt soð is.
 48.367.9. Ðonne getacniað ða geeacniendan wif ða saule ðe
ða gebodu angietað, & hie mid godcundlicre lufan underfoð: gif
ðæt underfangne andgit to ryhtre tide bið forðbroht, ðonne bið hit
mid ðy ðurhtogenan weorce gedon, swelce hit sie geboren.
 48.367.12. Ðæt is ðonne ðæt mon his mearce bræde,
ðæt mon his hlisan & his naman mærsige.
 48.367.14. Ac ðonne mon snið ða bearneacnan wif on Galað
hira mearce mid to rymanne, ðonne ða gedwolmenn mid wore lare ofsleað
ðæt mod geleaffullra monna, ðonne ðonne hit furðum ryht andgiet
underfangen hæfð, & him hwæthwugu sio soðfæsðnes on geeacnod
bið, ærðæmðe hit fullboren sie, & willað mid ðy gedon
ðæt hie mon hlige wisdomes, mid ðy ðe hie ofsniðen mid ðy seaxe
hefiglices gedwolan ða unborenan bearn, ðe ðonne furðum beoð mid
wordum geeacnode on geleaffullra mode;
 48.367.21. Ac hie wilniað mid ðy ðæt hie mon herige, &
cweðe ðæt hie sin wise lareowas.
 48.367.22. Ac gif we wilnigen ðæt hie ðæs wos geswicen,
ðonne sculon we hie ealra ðinga ærest & geornost læran ðæt
hie ne wilnigen leasgielpes, forðæm, gif se wyrttruma ðære
upahafenisse ærest wyrð forcorfen, ðonne bið hit sona swutol ðæt
ða twigu forseariað ðære unryhtan lare.
 48.369.1. Eac hie sint to manigenne ðætte hie ðurh hiera
gedwolan & ðurh hiera ungeðwærnesse ða Godes æ, ðe us forbiet
diofulum to offrianne, ðæt hie ða ilcan æ ne gehwierfen to
diofulgielde.
 48.369.4. Be ðæm Dryhten siofigende cwæð ðurh Ossei
ðone witgan, he cwæð: Ic him sealde hwæte & win & oele &
gold & siolfor;
 48.369.6. Ic him sealde genog, & ðæt hie worhton to
diofulgieldum Bale hiera gode.
 48.369.7. Ac ðonne we underfoð ðone hwæte æt Gode,
ðonne we ongietað inweardlice ða æ, & onwreoð ða dieglan
cwidas, swelce we nimen ðone clænan hwæte, & weorpen ðæt ceaf
onweg.
 48.369.9. & ðonne us selð God his win, ðonne he us
oferdrencð mid ðære lare dioplices andgites.
 48.369.11. & ðonne he us selð his ele, ðonne he us his
bebodu openlicor gecyð, & mid ðæm ure lif liðelice &
getæslice fereð.
 48.369.13. & ðonne he us seleð micel siolfor, ðonne he us
selð micle getyngnesse & wlitige spræce ymb soðfæsðnesse to
cyðanne.
 48.369.14. Ðonne he us gewelegað mid golde, ðonne he ure
heortan onlieht & gebierht mid ðæm sciman healices angietes.
 48.369.16. Ðis is eall ryhtwisra monna offrung Gode, ac hit
briengað eal ða gedwolmen Bale, mid ðæmðe hie hiora hieremonna mod
gedwellað, & eall hiera andgit forhwirfað mid hiera wore lare.
 48.369.19. Ðonne hie doð ðone hwæte & ðæt win
& ðone ele & ðæt siolfor to diofulgieldum, ðonne hie ða
gesibsumnesse & gesceadwisnesse to gedwolan & to ungeðwærnesse
gehwyrfað.
 48.369.21. Forðæm hie sint to manigenne ðæt hie geornlice
geðencen, ðonne hie mid forhwirfede mode ðære sibbe bebod gehwierfað
to ungeðwærnesse, ðæt hie ðonne hie selfe ofsleað from lifes
wordum mid ryhtum Godes dome.
 48.369.25. Ongean ðæt sint to manigenne ða ðe ða word
ðære halgan æ ryhtlice ongietan cunnon, & hie swaðeah
eaðmodlice nyllað læran, hie sint to manigenne ðæt hie hie selfe
ongieten on ðæm halgum gewritum, ærðæmðe hie oðre læren,
ðylæs hie eahtigen oðerra monna dæda, & forgieten hie selfe,
& ðonne hie eal ða halgan gewritu ryhtlice ongiten hæbben, ðæt
hie ne forgiten hwæt bi ðæm upahæfenum gecweden is, hit is gecweden:
Dysig bið se læce & untyd ðe wilnað ðæt he oðerne mon
gelacnige, & nat ðæt he self bið gewundad.
 48.371.7. Forðæm sint to monigenne ða ðe eaðmodlice
nyllað læran Godes word, ðætte ðonne ðonne hie ða untruman
lacnian willað, ðætte hie ær gesceawigen ðæt ater hiera agenra
mettrymnessa on him selfum, ðylæs hie selfe acwelan, ðær ðær hie
ða oðre lacniað.
 48.371.11. Ac hie man sceal manian ðæt hie geðencen
ðætte hie selfe ne geunðwærigen ðæm wordum ðe hie lærað
mid ðy ðæt hie oðer don, oðer hie lærað.
 48.371.13. Ac gehieren hwæt awriten is on ðæm
ærendgewrite sancte Petres, hit is awriten: Swa hwa swa sprece, sprece he
Godes worde, swelce ða word no his ne sien, ac Godes.
 48.371.16. Gif hit ðonne Godes word bioð, næs his, forhwy
sceal hwa ðonne bion ahæfen on ðæm, swelce hit his agenu word sien?
 48.371.18. Ac hie scoldon gehieran ðone cuide ðe sanctus Paulus
cwæð to Corintheum, he cwæð: Sua sua of Gode beforan Gode we
sprecað on Criste.
 48.371.20. Se ðonne spricð of Gode beforan Gode, se ðe ongiet
ðæt he ða word ðære lare from Gode onfeng, & ðurh ða
wilnað Gode to liciganne, nalles mannum.
 48.371.22. Hie sculon gehieran ðone cuide ðe awriten is on
Salomonnes bocum, hit is awriten ðætte God anscunige ælcne ofermodne
man.
 48.371.24. Se ðonne ðe mid Godes wordum his agenne gielp
secð, he wile reafian ðone ðe hie him sealde his anwaldes;
 48.371.25. & ne ondræt him no, ðeah ðe he do God
behindan hine, ðeah ðe him God geafe ðæt ðæt ðær mon
hereð.
 48.373.2. Eac hie sculon gehieran hwæt to ðæm lareowum
gecweden is ðurh Salomon, hit is gecweden: Drinc ðæt wæter of ðinum
agenum mere, & ðætte of ðinum agnum pytte aflowe, & læt
ðine willas iernan wide, & todæl hie, læd hie gind ðin lond,
& gegier ðæt hie iernen bi herestrætum, & hafa hie ðeah ðe
anum, ðylæs elðiodige hie dælen wið ðe.
 48.373.7. Ðonne drincð se lareow ðæt wæter of his
agnum mere, ðonne he gehwirfð æresð to his agnum ingeðonce to
hladanne ðæt wæter, ðæt is to wyrceanne ðæt ðæt he
lærð.
 48.373.9. Ðonne he drincð of ðæm wielme his agnes pyttes,
ðonne he bið self geðwæned & wel gedrenced mid his agnum wordum.
 48.373.11. Swiðe wel wæs ðios spræc mid ðy geieced ðe
Salomon cwæð: Læt forð ðine willas, & todæl ðin wætru
æfter herestrætum.
 48.373.13. Ðæt is ðætte se lareow ærest sceal self
drincan of ðæm wille his agenre lare, & siððan geotan mid his lare
ðæt ilce wæter on his hieremonna mod.
 48.373.15. Ðæt is ðonne ðæt mon his wætru utlæte,
ðæt se lareow mid ðy cræfte his lareowdomes utane on oðre menn
giote, oððæt hie innan gelærede weorðen.
 48.373.17. Ðæt is ðonne ðæt mon his wætru todæle
æfter cyninga herestrætum, ðæt mon ða godcundan spræce
ðære menigo ðæs folces todæle gemetlice ælcum be his andefne.
 48.373.20. Ac forðonðe oft sio wilnung ðæs idlan gielpes
gegripð ðæt mod ðæs lareowes, ðonne he ongiet ðæt ða Godes
word manegum menn liciað ðe ðurh his muð beoð gesprecen, forðæm
wæs gecweden ðæt ðæt we ær sædon ðurh Salomon ðone
snotran, he cwæð: ðeah ðu ðin wætru todæle, hafa hie ðeah
ðe self, & ne sele elðiodigum hira nawuht.
 48.373.25. He mænde ða awiergedan gæstas.
 48.373.25. Bi ðæm spræc Dauid swiðe cuðlice on psalmum,
swa he hit oft acunnad hæfde, he cwæð: Elðiodige arison wið me,
& wunnon wið me, & swiðe stronge wæron ða ðe min ehton.
 48.375.3. We cwædon ær ðæt Salomon cwæde ðæt mon
sceolde his wætru todælan, & ðeah him self eall habban.
 48.375.4. Swelce he openlice cwæde: Eow is micel ðearf
ðæt ge swa ætfeolen ut ðære lare, swa swa ge eow innan ne
geðieden to ðæm awiergedum gæstum ðurh upahafenesse eowres modes,
ðylæs ge ðurh ða ðenunga ðara Godes worda to eow forlæten eowre
fiend, ðylæs eow ðonon awuht gemænes weorðe.
 48.375.8. Ac ðonne we doð ægðer, ge we ða wætru
todælað æfter kyninga herestrætum, ge eac us selfe habbað, ðonne
ðonne we swiðe wide uttogeotað ða lare, & suaðeah ðurh ða ne
wilniað woruldgielpes.
 49.375.12. Ðætte on oðre wisa sint to manianne ða ðe
medomlice cunnon læran, & ðeah for miclum ege & for micelre
eaðmodnesse forwandiað;
 49.375.14. & on oðre wisan ða ðe ðonne giet to ðæm
gewintrede ne beoð ne geðiegene, & ðeah for hrædhydignesse bioð
to gegripene.
 49.375.17. On oðre wisan sint to maniane ða ðe medomlice
læran magon, & ðeah for micelre eaðmodnesse him ondrædað;
 49.375.18. On oðre ða ða ðe unmedome bioð to ðære
lare oððe for gioguðe oððe for unwisdome, & ðeah for hira
fortruwodnesse & for hira hrædwilnesse beoð to gescofene.
 49.375.21. Ða ðonne sint to manigenne ðe nyttweorðlice
læran meahton, & ðeah for ungemetlicere eaðmodnesse hit onscuniað,
hi sint to manigenne ðæt hie be ðæm læssan ðingum ongieten hu
suiðe hie gesyngiað on ðæm maran.
 49.377.1. Hwæt, hie witon, gif hiera niehstan friend weorðað
wædlan, & hie feoh habbað, & his ðonne him oftioð, ðæt
hie beoð ðonne fultemend to hiera wædle.
 49.377.3. Hwy ne magon hie ðonne geðencean, gif hie on ðæm
gesyngiað, hu micle swiður hie gesyngiað, ðonne hie oftioð ðære
lare ðæm synfullum broðrum, swelce hie gehyden lifes læcedom, &
his forwirnen ðæm cwelendum monnum?
 49.377.6. Be ðæm cwæð Salomon: Hu nytt bið se forholena
cræft oððe ðæt forhydde gold?
 49.377.8. Oððe gif hwelc folc bið mid hungre geswenced, &
hwa his hwæte & oðhielt, hu ne wilt he ðonne hiera deaðes?
 49.377.9. Be ðissum magon ongietan ða lareowas hwelces wites hi
wyrðe bioð, ðonne hie lætað ða sawla acwellan for hungre hira
worda, & hie nyllað hie fedan mid ðæm hlafe ðære giefe ðe hie
onfengon.
 49.377.12. Bi ðæm wæs swiðe wel gecweden ðurh Salomon:
Se ðe his hwæte hytt, hine wiergð ðæt folc.
 49.377.14. Ðæt is ðonne ðæt mon his hwæte ahyde,
ðæt se lareow gehyde ða word ðære halegan lare.
 49.377.15. Forðæm he for ðære anre scylde ðære
swigan bið awierged & fordemed from ðæm folce, forðæm he
manigne gelæran meahte, gif he wolde.
 49.377.17. Hwæt we magon geðencean, gif hwelc god læce
bið ðe wel cann wunda sniðan, & ðonne gesihð ðæt his hwam
ðearf bið, & ðonne for his slæwðe agiemeleasað &
forwirnð ðæt he his helpe, ðonne wille we cweðan ðæt he sie
genog ryhtlice his broðor deaðes scyldig for his agenre slæwðe.
 49.377.21. Nu ðonne, nu ða lichomlican læcas ðus scyldige
gerehte sint, nu is to ongietanne æt hu micelre scylde ða beoð befangne
ða ðe ongietað ða wunda on ðæm modum, & agiemeleasiað
ðæt hi hi lacnigen, & mid hiera wordum sniðen.
 49.377.24. Be ðæm wæs swiðe wel gecweden ðurh Ieremias
ðone witgan, he cwæð: Awierged bið se mann se ðe wirnð his sweorde
blodes.
 49.379.1. Ðæt is ðonne ðæt mann forwierne his sweorde
blodes, ðæt hwa forwirne his lare ðæt he mid ðære ne ofslea
ðæs flæsces lustas.
 49.379.3. Eft cwæð Moyses be ðæm ilcan: Min sweord itt
flæsc.
 49.379.4. Gehieren eac ða ðe oninnan him gedigliað &
gehydað ða godcundan lare ðone egeslican Godes cwide ðe to him gecweden
is, forðæm ðæt se ege ðone oðerne ege utadrife, ðæt is
ðonne se cwide hu mon ðæt feoh befæste ðæm ciepemen ðe he
scolde forðsellan to wæstme, & ða forðyðe he forwandode ðæt
he swa ne dyde, ða ageaf he hit to unðances, & his eac hæfde micelne
dem.
 49.379.9. Eac hi sculon gehiran ðætte sanctus Paulus geliefde
ðæt he swa micele unscyldigra wære his niehstena blodes swa he læs
wandade ðæt he hira unðeawas ofsloge.
 49.379.12. Hi magon gehieran be ðæm cuide ðe he cwæð,
he cwæð: Hwæt ge sint ealle mine gewietan ðæt ic eom clæne
& unscildig nu giet to dæg eowres ælces blodes, forðæm ic
næfre ne forwandode ðæt ic eow ne gecyðde eall Godes geðeaht.
 49.379.15. Eac hi sculon gehieran hu sanctus Iohannes wæs
gemanod mid ðæs engles stemne, ða ða he cwæð to him: Se ðe
gehire ðæt hine mon clipige, clipie he eac oðerne, & cweðe, cum.
 49.379.18. Ðæt is, se ðe ongiete ðæt he sie gecieged
mid godcundre stemne, ðætte he eac cigende & lærende oðre ðider
tio & laðige ðider he getogen bið, ðylæs he finde ða duru
betynede ongean hine, ðonne he cume, gif he cume idelhende to, & ða mid
him ne brenge, ðe he ðider laðian scolde.
 49.379.22. Hie scoldon gehieran hu Essaias se witga hreowsigende
hine selfne tælde, ða he wæs onæled mid ðy upcundan leohte, he
cwæð: Waa me ðæs ic swigode.
 49.379.24. Eac hie sculon gehieran ðætte ðurh Salomon is
gehaten ðæm monnum ðe lustlice & unslawlice lærað ðæt
ðæt hie ðonne cunnon, ðæt is ðæt him scyle hiera wisdom bion
geieced & gemanigfalðod.
 49.381.2. Salomon cuæð: ðæs monnes sawl ðe wel spricð
hio bið amæst, ond swa hwa swa oðerne drencð, he wirð self
oferdruncen.
 49.381.4. Swa eac se ðe ut wel lærð mid his wordum, he
onfehð innan ðæs inngeðonces fætnesse, ðæt is wisdom.
 49.381.6. Swa eac se ðe ne wirnð ðæs wines his lare ða
mod mid to oferdrencanne ðe hine gehieran willað, he bið eac oferdrenced
& wel afed mid ðæm drence mislicra & monigfaldra giefa.
 49.381.8. Hwæt we hirdon ðætte Dauid brohte Gode to lacum
ðæt ðæt he ða lare ne hæl ðe him God geaf.
 49.381.10. Ðæt he cyðde, ða he cwæð: Dryhten, ðu
wast ðæt ic ne wyrne minra welera, & ðine ryhtwisnesse ic ne diegle
on minre heortan;
 49.381.12. Ðine hælo & ðine ryhtwisnesse ic secgge.
 49.381.12. Gehierað hwæt on Cantica Canticorum is awriten
ðæt se brydguma scolde sprecan to ðære bryde, he cwæð: Hlyst
hider, ðu ðe eardasð on freondes orcgearde, & gedoo ðæt ic
mæge gehiran ðine stemne.
 49.381.15. Ðæt is sio halige gesomnung Godes folces, ðæt
eardað on æppeltunum, ðonne hie wel begað hira plantan & hiera
impan, oð hie fulweaxne beoð.
 49.381.17. Ðæt bið ðonne ðæt mon his stemne gehiere,
ðonne ða gecorenan menn giornfulle bioð his worda to gehlystanne.
 49.381.19. & ðonne wilnað se brydguma, ðæt is Crist,
ðæt he gehire ða stemne ðære bryde, ðæt is Cristenra monna
gesomnung, ðonne he ðurh gesceadwisra & him gecorenra monna mod him to
clipað, & hie lærð ðurh hiora muð.
 49.381.22. Eac hie sculon gehieran hwæt Moyses dyde, ða he
ongeat ðæt God wæs ðæm folce ierre, he bebead ðæt menn namen
hiora sweord Godes andan mid to wrecanne, & cwæð ðæt ða scolden
bion synderlice Godes ðegnas, ða ðe unwandiende ðara scyldegena gyltas
ofslogen.
 49.383.1. He cwæð: Se ðe Godes ðegn sie, ga hider to me,
& do his sweord to his hype, & gað from geate to geate ðurh midde
ða ceastre, & ofslea ælc mon his broður & his freond & his
nihstan.
 49.383.4. Ðæt is ðonne ðæt mon his sweord doo ofer his
hype, ðæt mon ða geornfulnesse his lare læte furður ðonne his
flæsces lustas, & ðæs gieme ðæt he unaliefede lustas &
lara atemige & oferwinne, ðonne he wilnað ðæt he haligdom
lære.
 49.383.7. Ðæt is ðonne ðæt mon ierne from geate to
oðrum, ðæt he ierne ðreatigende from ðara unðeawa ælcum to
oðrum, ðe deað mæge ingan on ðæs monnes mod.
 49.383.9. Ðæt is ðonne ðæt mon ierne ðurh midde ða
ceastre, ðætte mon sua emn sie betweox cristenum folce on ðære
ðreaunga hiera scylda ðæt he nauðer ne nanum men ne olicce, ne he
nanes monnes oleccunga ne recce.
 49.383.13. Be ðæm wæs swiðe ryhtlice gecweden ðæt
mon scolde ofslean his broður & his freond & his niehstan.
 49.383.14. Ðonne mon ofslihð his broður & his friond
& his niehstan, ðonne he for nanre sibbe ne wandað ðæt he ða
gyltas ne wrece on scyldegum monnum.
 49.383.16. Nu se is ðonne gehaten Godes ðegn se ðe mid
ðæm andan onæled bið godcundre lufan unðeawas to ofsleanne, hu, ne
wiðsæcð se ðonne eallunga Godes ðegn to bionne, se ðe
wiðsæcð ðæt he ne ðreage swa he swiðusð mæge woruldmonna
unðeawas?
 49.383.20. Ongean ðæt sint to manianne ða ðe nabbað
nawðer ne ildo ne wisdom to ðon ðæt hie mægen oððe cunnen
læran, & hi ðeah forhradiað ðæt hie hit ongiennað, ðylæs
hie himselfum fordikigen ðone weg ðære bote, ðe him on fierste becuman
meahte, ðonne hi him to tioð ða byrðenne swa micelre ðenunge swa
hrædlice.
 49.383.25. Ac ðonne hie him ær tide to tioð ðæt hi ne
magon ne ne cunnon, ðonne is him to ondrædanne ðæt him weorðe to
lore ðæt hie to ryhtre tide gefolgian meahton, ðæt is se wisdom, ðe
hie ær tide wilniað & eowiað, ac he him wyrð ðonne swiðe
ryhtlice to lore.
 49.383.28. Hwæt hie magon geðencean ðæt fugla briddas,
gif hie ær wilniað to fleoganne, ær hira feðra fulweaxene sin,
ðætte sio wilnung hie geniðrað ðe hi ær upahefð, oð hie
forweorðað.
 49.383.31. Eac hie sint to manigenne ðæt hie geðencen, gif
mon on niwne weall unadrugodne & unastiðodne micelne hrof & hefigne
onsett, ðonne ne timbreð he no healle ac hryre.
 49.383.33. Eac hi sint to manigenne ðæt hi geðencen
ðætte ða wif ðe ða geeacnodan bearn cennað ðe ðonne git
fulborene ne bioð, ne fyllað hie no mid ðæm hus ac byrgenna.
 49.383.36. For ðissum ðingum wæs ðætte Crist self, ðe
swiðe hrædlice meahte getrymian ðone ðe he wolde, sealde bisene
ðæm lareowum to ðæm ðæt ða unlæredan ne scoldon læran:
siððan he his cnihtas gelæred hæfde ðone cræft ðæs
lareowdomes, he cwæð swaðeah: Sittað eow nu giet innan ceastre,
oððæt ge weorðen fullgearowode mid ðæm gæsðlican cræfte.
 49.385.5. Ðonne we sittað innan ceastre, ðonne we us
betynað binnan ðæm locum ures modes, ðylæs we for dolspræce to
widgangule weorðen.
 49.385.7. Ac eft ðonne we fullgearowode weorðað mid ðæm
godcundan cræfte, ðonne bio we of ðære ceastre ut afærene,
ðæt is of urum agnum ingeðonce, oðre men to læranne.
 49.385.9. Be ðys ilcan cwæð Salomon to iongum monnum: ðu
gionga, bio ðe uniðe to clipianne & to læranne, ge furðum ðina
agna spræca, & ðeah ðe mon tuwa frigne, gebid ðu mid ðære
andsware, oð ðu wite ðæt ðin spræc hæbbe ægðer ge ord ge
ende.
 49.385.13. For ðissum ilcan ðingum wæs ðætte ure
Aliesend, ðeah he on hefenum sie Scieppend & engla lareow, nolde he
ðeah on eorðan bion monna lareow, ær he wæs ðritiges geara eald,
forðæmðe he wolde ðæm fortruwodum monnum andrysno halwendes eges on
gebrengean;
 49.385.17. Ðeah ðe he self gegyltan ne meahte, nolde he ðeah
ær bodian ða giefe ðæs fulfremedan lifes, ærðæmðe he self
wære fulfremedre ielde.
 49.385.19. Hit is awriten on ðæm godspelle ðætte ure
Hælend, ða he wæs twelfwintre, wurde beæftan his meder & his
mægum innan ðære ceastre Hierusalem.
 49.385.21. Ac eft, ða his mægas hine sohton, ða fundon hie
hiene tomiddes ðara wietena ðe ðær wisoste wæron in Hierusalem,
hlystende hiora worda, & frinende hiora lara.
 49.385.23. Ðonne is us ðæt swiðe wocorlice to
geðenceanne ðætte ure Hælend, ða ða he twelfwintre wæs, ða
wæs he gemet sittende tomiddes ðara lareowa frignende, nalles lærende;
 49.385.26. Forðæm he us wolde ðæt to bisene don
ðætte ða unlæredan ne dorsten læran, nu he ðonne wolde cniht
bion, & wolde ðæt hiene mon lærde, se ilca se ðe ða ær
lærde ðe hine ða lærdon mid ðæm cræfte ðæs godcundan
anwaldes.
 49.385.29. Ond eft Paulus cwæð to his cnihte: Bebiod ðis
& lære, & ne forsio nan mon ðine gioguðe.
 49.385.30. We sculon wietan ðætte oft bið on halgum
gewrietum genemned mid feorwe to giuguðhade.
 49.385.32. Ðæt we magon sweotolor ongietan, gif we Salomones
cuida sumne herongemong eowiað, he cwæð: Bliðsa, cniht, on ðinum
gioguðhade.
 49.385.34. Gif he hit ðonne ne tiohchode eall to anum, ðonne ne
nemde he ðone cniht ægðer ge cniht ge giong man.
 50.387.1. Ðætte on oðre wisan sint to manianne ða ðe
woroldare wilniað, & hie ðonne orsorglice habbað;
 50.387.2. & on oðre ða ðe woroldare wilniað, &
ðonne hie gewilnode habbað, hie ðonne mid micelre earfoðnesse & mid
micle broce on wuniað.
 50.387.5. On oðre wisan sint to manianne ða ðe eall
orsorglice begitað ðisse worulde, ðæt ðæt hie wilniað;
 50.387.6. On oðre wisan ða ðe ðisses andweardan
middangeardes wilna & welena wilniað, & swaðeah mid sumum
wiðerweardum brocum hiora him bið færwirned.
 50.387.8. Ða ðonne sint to manienne ðe simle habbað ðisse
worulde ðæt ðæt hie wilniað ðæt hie ne agiemeleasien, ðonne
hi hit eall hæbben, ðæt hie ne secen ðone ðe him to eallum
gefultemað, ðylæs hie lufigen ðas elðiodignesse ofer hiora ægenne
eðel, & hiora mod eal ahon on ðæt ðe him her gelæned bið,
& ðylæs hie gedwelle sio gehydnes & ða getæsu ðe hie on
ðæm wege habbað, ðæt hie forgieten hwider hie scylen, &
ðylæs hie for ðæm fægeran monan ðe hi on niht gesioð forhycgen
ðæs dæges bierhto & ðære sunnan.
 50.387.16. Eac hi sint to monienne ðætte hie no ne geliefen
ðætte ða willan & ða getæsu ðe him on ðisse worulde
becumað, ðætte ðæt sien ða lean ðe him God getiohchod
hæfð, ac bið ðissa iermað frofor, & ða lean bioð on ðæm
ecean life ðæs ðe we to gode doð.
 50.387.19. Forðy we sculon ure mod getrymman wið ðisses
middangeardes oliecunga, ðylæs we hie mid ealle mode lufigen, & us mid
ealle hiere underðieden.
 50.387.21. Ac se se ðe ðas orsorgnesse ðe he her hæfð ne
forswið mid ðære gesceadwisnesse his ingeðonces & mid ðære
lufan ðæs beteran lifes, ðonne gehwierfð he ða olecunga ðisse
gewitendan worulde him to ecum deaðe.
 50.387.25. For ðissum ðingum wæs ðætte Ezechiel se
witga ðreade Israhela folc, & cwæð ðæt hie wolden weorðan
forlorene & oferwunnene mid orsorgnesse, swa swa Idumeas wæron,
forðæm hi to swiðe bliðsodon on ðisses middangeardes orsorgnesse.
 50.387.28. Ac Dryhten hie ðreade ðurh ðone witgan, ða he
cwæð: Hie dydon min land him selfum to ierfelonde mid gefean & mid
ealre heortan & mid ealle mode.
 50.387.31. Be ðæm wordum we mægon gehieran ðæt hie
wæron swiðe suiðlice getælde, næs no forðæmðe hie
fægnodan, ac forðæmðe hie mid ealre heortan & mid ealle mode
fægnodan.
 50.387.33. Be ðæm cwæð Salomon: Giongra monna dolscipe hi
ofslihð, & dysigra monna orsorgness hi fordeð.
 50.387.35. Be ðæm ilcan cwæð sanctus Paulus: Sien ða
hæbbendan swelce hie nowiht hæbben, & ða ðe ðisses
middangeardes notigað swelce hi his no ne notigen.
 50.389.2. Ðætte we swa lufigen ðisne uterran & ðisne
eorðlican fultum ðætte we forðæm from ðære wilnunga & from
ðære geornfulnesse ðære godcundan lufan ure mod ne awenden,
ðylæs us weorðe to wope & to elðiodignesse ðæs ecean lifes
ðæt ðæt us on ðisse elðiodignesse to fultume & to are
gelæned is;
 50.389.6. Ðætte we ne fægnigen, swelce we gesælige sien
for ðissum gewitendan ðingum, ðonne ðonne we betweox ðæm ongieten
hu earme we bioð ðara ecena ðinga.
 50.389.9. Be ðissum ilcan cwæð Salomon on Cantica Canticorum
ðære bec be ðære halgan gesomnunge, he cwæð: Dryhtnes winestre
hand is under minum heafde, & his swiðre hand me beclipð.
 50.389.11. Sio winestre hand Godes he cwæð wære under his
heafde.
 50.389.12. Ðæt tacnað orsorgnesse ðisses andweardan
lifes.
 50.389.13. Ða hand ðonne geðrycð sio incunde lufu ðæs
uplican lifes.
 50.389.14. Sio swiðre hand hine ðonne beclipð, ðonne
ðonne/ he hine gehielt on ðæm willan ðæt he mid ealre estfulnesse
lufað ðæt ece lif.
 50.389.16. Eft wæs gecueden ðurh Salomon ðone snottran
ðætte on his swiðran handa wære lang lif, & on his winestran
wære wela & wyrðmynt.
 50.389.18. Ða he lærde hu we ægðer lufian sceolden, ða
he mæt ðone welan & ðone wyrðmynd to ðære winestran handa.
 50.389.19. Eft be ðæm ilcan cwæð se psalmsceop: Gehæle
me ðin sio swiðre.
 50.389.20. Ne cwæð he no ðin sio winestre hond, ac ðin sio
swiðre.
 50.389.21. Mid ðæm he gecyðde ðæt he ne mænde ðis
andwearde lif, ac ðæs ecean lifes hælo he sohte.
 50.389.22. Be ðæm ilcan is eft awriten on Exodo, ðæt is
Moyses boc, hit is awriten: ðin swiðre hand, Dryhten, gebræc ðine
feond.
 50.389.24. Ða ðonne ðe Godes fiond bioð, ðeah hi on
ðære winstran handa bion geðigene, hi beoð mid ðære swiðran
tobrocene, ðæt is ðætte oft ðis andwearde lif upahefeð ða
yfelan, ac se tocyme ðære ecan eadignesse hie geniðrað.
 50.389.27. Ðy sint to manienne ða ðe on ðisse worulde
orsorglice libbað, ðæt hie geornlice ongieten ðætte sio orsorgnes
ðisses andweardan lifes hwilum bið to ðæm gelæned ðæt hie sien
ðurh ða to beteran life getogene, hwilum to ðæm ðæt hie sien ðy
swiður on ecnesse gesciende.
 50.389.31. Forhwam wæs elles Canonea land Israhela folce
gehaten, buton forðæmðe ðæt ungetyde folc nolde geliefan ðeah him
mon feorr land on fierste gehete, gif him sona ne sealde sum on neaweste se him
ðæt mare gehett?
 50.389.35. Ond eac forðæm ðætte hie ðy fæsðlicor
& ðy untweogendlicor gelifden ðara ecena ðinga, swa hwanne swa him
ða gehete, ðylæs hi mid ðæm gehatum & mid ðæm tohopan anum
hi spone to ðære giefe, ac eac mid ðære giefe he hi teah on ðone
tohopan.
 50.391.2. Ðæt eac gecyðde se psalmsceop swiðe openlice,
ða he cwæð: He him sealde ricu oðerra kynrena, & manigra folca
gestreones hie wieoldon, to ðon ðæt hi his ryhtwisnesse geheolden, &
his æ sohten.
 50.391.5. Ac ðonne ðæt mennisce mod Godes glædmodnesse
mid godum weorcum ne geandsworað, ðonne bið he swiðe ryhtlice mid
ðæm gehined ðe mon wenð ðæt he mid gearod sie.
 50.391.8. Be ðæm wæs eft gecweden ðurh ðone salmsceop:
ðu hie geniðrades, ða hi hi selfe upahofon.
 50.391.9. Swa, ðonne ðonne unnyttan men ða godcundan gife
nyllað leanian mid ryhtum weorcum, ac willað hi selfe her mid ealle fordon
mid ðære fortruwunga ðæs toflowendan welan & orsorgnesse, &
ðonon ðe hi utan bioð ahæfene, ðanon hie bioð innan afeallene.
 50.391.13. Be ðys ilcan wæs eac gecweden be ðæm welegan
ðe gesæd is ðætte on helle ðrowude, hit wæs gecweden: ðu
onfenge ðin god eal her on worulde.
 50.391.15. Forðæm anfehð se yfla auht goodes on ðisse
worulde ðæt he eft ðy maran yfles on ðæm toweardan life, gif he her
nolde for ðæm goode to Gode gecierran.
 50.391.17. Angean ðæt sint to manigenne ða ðe ðises
middangeardes wilna & weolena wilniað, & him swaðeah sum
wiðerweardnes his forwiernð, & hi geswencð on ðisse worulde, ða
sint to manienne ðæt hie geornlice geðencen mid hu micelre giefe ofer
him wacað se Scippend & se Stihtere ealra gesceafta, ðonne he hi nyle
lætan to hiera agnum wilnungum;
 50.391.23. Swa swa se læce, ðonne he ðæm siocan ne
truwað, & wenð ðæt his gehelpan ne mæge, ðonne aliefð he
him eal ðæt ðæt hine lysð to donne & to ðycganne, ac ðæs
ðe he wenð ðæt he gehelpan mæge, ðæm he forwiernð swiðe
feola ðæs ðe he wilnað.
 50.391.27. Hwæt we eac wiernað urum cildum urra peninga mid to
plegianne, ðæm ilcum ðe we eft tiochiað urne eard & urne eðel
& ure ierfe eall ætsomne to te forlætanne, & hie tiochiað us to
ierfeweardum to habbanne.
 50.391.30. Ac nimen him nu be ðisse bisene gefean & tohopan
ðære ecan ierfeweardnesse, ða ðe sio wiðerweardnes ðisses
andweardan lifes geeaðmet: ac gif hi God næfde on ecnesse getiochod to
gehælanne, ðonne ne gebridlode he hi no mid swa swiðlicre ðreaunga his
lare.
 50.391.33. Eac sint to manigenne ða ðe ðissa hwilendlicra
ðinga wilniað, & him ðeah sum broc & sumu wiðerweardnes hiera
forwiernð, ðætte hie geornfullice geðencen ðætte oft ryhtwise
menn mid ðys hwilendlican anwealde weorðað upahæfene, oð hie ðurh
ðone anwald weorðað mid synnum gefangne, sua sua mid sume grine, swa swa
we ær herbiufan sædon on ðisse ilcan bec bi Dauide ðæm Godes
dirlinge ðæt he wære ryhtwisra ða ða he ðeng wæs ðonne he
wære siððan he kyning wæs.
 50.393.4. Ða ða he ðegn wæs, he mette his feond, &
ðeah for Godes ege & for ryhtwisnesse lufum he hine ne dorste ofslean.
 50.393.6. Ac eft siððan he kyning wæs, for lare & for
tiehtinge his agenes firenlustes he ofslog & besirede his getreowne
ðegn.
 50.393.8. Hwa mæg ðonne æhta oððe anwaldes oððe
weorðscipes wilnian butan plio, nu se swelc plioh ðæron gefor, se ðe
his no ne wilnode?
 50.393.10. Hwa mæg ðonne for ðyllecum bion gehealden butan
miclum gesuince & miclum plio, nu se on ðæm rice on swelce synne
befioll, se ðe God self to ðæm rice geceas?
 50.393.12. Eac hie sint to manigenne ðæt hie geðencen hu hit
awriten is be Salamonne, hu he æfter swa miclum wisdome afioll, emne
oððæt he dioflum ongan gieldan.
 50.393.15. Nis hit no gesæd ðæt he ænig wuht
wiðerweardes on ðys middangearde hæfde, ærðæmþe he afeol;
 50.393.16. Ac siððan him se wisdom to forlæten wæs
eallunga he forget hine selfne & ða lare & ðone ðiodscipe ðe he
geliornode, swa ðæt he his nan geswinc habban nolde ne læsse ne mare.
 51.393.20. Ðætte on oðre wisan sint to manianne ða ðe
beoð gebundne mid synrædenne, on oðre wisan ða ðe freo bioð ðara
benda.
 51.393.22. On oðre wisan sint to manienne ða ðe mid
synnrædenne bioð gebundene, on oðre ða ðe ðara benda bioð frio.
 51.393.23. Ða sint to manigenne ðe mid ðæm gebundene
bioð, ðonne ðonne hie betwuh him ðenceað hu hiera ægðer oðres
willan don scyle, ðæt hira swa tilige ægðer oðrum to licianne on
hiera gesinscipe, ðæt hi ne mislicien hiera Scippende;
 51.393.27. & ðæt hie swa wyrcen ðisses middangeardes
weorc ðæt hie ne forlæten to wilnianne ðara ðe Godes sien, &
swa gefeon ðissa andweardena goda ðæt hi him eac geornlice ondræden
ða ecan yflu, & swa eac ðara yfela ðisse worulde hiofen ðæt hi
huru hiora tohopan anwealgne gefæstnigen to ðæm ecum godum;
 51.393.31. & ðonne hie ongieten hu gewitendlic ðis
andwearde bið ðæt ðæt hie her doð, & hu ðurhwunienede
ðæt bið ðæt hi wilniað, ðætte ðonne nawðer ne nan yfel
ðisses middangeardes hiora mod ne gebrece ne nan god hie ne beswice, ac se
gefea ðara hefonlicena goda hi gehierde wið ðæm brocum;
 51.395.1. & eft se wena ðara toweardena yfela on ðæm
toweardan dome hie geegesige on ðære orsorgnesse;
 51.395.2. Forðæm ðæt mod ðara cristenra gesamhiwena,
ðætte bið ægðer ge trum ge untrum & ne mæg fullice forsion
ðas hwilendlican ðing, he mæg ðeah hine formengan to ðæm ecum mid
his willan, ðeah he ðonne giet on ðæs flæsces lustfulnesse licge,
mid ðæm ðæt he hine getrymige & gefylle mid ðæm uplican
tohopan.
 51.395.7. Ond ðeah he hæbbe hwæt eorðlices &
mennisclices him on gewunan on ðys wege se weg is ðis andwearde lif ne
forlæte he ðeah ðone tohopan ðæt he becume to Gode for his godan
willan, & swaðeah ne fulga he eallunga ðæs lichoman wilnunga,
ðylæs he eallunga afealle ðonon ðe he fæsðlicost tohopian
scolde.
 51.395.11. Ymb ðæt reahte Paulus swiðe wel mid feaum wordum
on his ærendgewrite to Corinctheum, he cuæð: ða ðe wif hæbben,
sien ða swelce hie nan hæbben, & ða ðe wepen, sien ða swelce hi
no ne wepen, & ða ðe fægnigen, sien ða swelce hi no ne
fægnigen.
 51.395.15. Se ðonne hæfð wif swelce he nan næbbe, se ðe
hit hæfð for licumlicre frofre, & ðeah for ðæm bryce & for
ðære lufe hine ne awent from bettrum weorcum.
 51.395.17. Se hæfð eac wif swelce he nan næbbe, se ðe
ongiet ðætte eal ðas andweardan ðing bioð gewitendlicu, & ðeah
for niedðearfe hæfð giemenne his flæsces, & hwæðre mid
micelre wilnunga his gæstes giernð ðæs ecan gefean.
 51.395.20. Ðæt is ðonne ðæt mon wepe, & ne wepe,
ðæt mon ða iermðo ðisses middangeardes wepe, & swaðeah wite
ðæt he sceal bion afrefred, & blissian on ðæm ecum gefean.
 51.395.23. & eft is ðæt mon blissige & ne blissige
ðæt mon ahebbe his mod of ðissum eorðlican to ðæm hefonlican,
& ðeah ne forlæte ðæt he him ne ondræde ðæt he afealle of
ðæm uplican to ðæm niðerlican.
 51.395.25. Ymb ðæt swiðe wel ðærryhte æfter rehte
sanctus Paulus, ða he cwæð: ðyses middangeardes ansien ofergæð.
 51.395.27. Swelce he openlice cwæde: Ne sculon ge no eallunga to
swiðe lufian ðisne middangeard, forðam, ðeah ge hine lufigen, he eow ne
mæg ealneg standan;
 51.395.29. On idelnisse ge fæstniað eower mod on him,
forðæmðe he eow flihð, ðeah ge hine lufigen swelce he wunigende
sie.
 51.395.31. To manigenne sint ða gesomhiwan, ðeah hira
hwæðrum hwæthwugu hwilum mislicige on oðrum, ðæt hie ðæt
geðyldelice forberen;
 51.395.33. & gebidde hira ægðer for oðer ðæt hie
mægen ðurh ðæt weorðan gehælede, forðæm hit awriten is:
Berað eowre byrðenna gemænelice betwux iow, ðonne gefylle ge Godes
æ.
 51.395.35. Sio lufu ðonne is Godes æ: sio æ & sio lufu
us briengað monig god from Criste, & ure yfelu geðyldelice
forbierð.
 51.397.1. Ac ðonne we onhyrigað Criste, & eac ða
onhyringe gefyllað, ðonne we lustlice sellað oðrum ðæt ðæt us
God selð, & geðyldelice forberað hiora yfelu.
 51.397.3. Ða gesinhiwan mon sceal manian, & eac gehwelcne
mon, ðæt hie no læs ne ne geðencen hwæt oðre men him forberað
& geðafiað, ðonne hie geðenceað hwæt hi oðrum monnum
forberað;
 51.397.6. Forðæmðe he mæg micle ðy ieð adreogan ða
tionan ðe him oðre men doð, gif he wile gemunan ða ðe he oðrum
monnum deð.
 51.397.8. Eac sint to manigenne ða gesinhiwan ðæt hi gemunen
ðæt hie for nanum oðrum ðingum ne bioð gesomnode, buton forðæm
ðæt hie sculon bearna strienan.
 51.397.10. Forðæm hi sculon geðencean, gif hie to
oftrædlice & to ungemetlice hie gemengað on ðæm hæmede,
ðæt hie ne bioð no on ryhtum gesinscipe, gif hie ðæt on gewunan
habbað, ac forðæmðe hie gewemmað ðone aliefedan gesinscipe mid
ðære unliefedan gemengnesse, him is micel niedðearf ðæt hie mid
oftrædlicum gebedum ða scylde adiligien.
 51.397.15. Forðæm wæs ðæt se getyda læce ðæs
hefonlican læcedomes, ðæt wæs sanctus Paulus, ægðer ge ða
halan lærde ge ðam unhalum læcedom eowde, ða he cwæð: God bið
men ðæt he sie butan wife.
 51.397.18. & eft he cwæð: God bið mannum ðæt ælc
hæbbe his agen wif, & ælc wif hire ceorl, ðylæs hi on unryht
hæmen.
 51.397.19. Ægðer he dyde, ge he egesode ða ðe on unryht
hæmdon, ge he liefde ðæm ðe hit forberan ne meahton, forðæm
ðætte ða ðe gestondan ne meahton, gif hi afeallan scolden, ðæt hi
afeollen on ðæt hnesce bedd ðæs gesinscipes, næs on ða heardan
eorðan ðæs unryhthæmdes.
 51.397.23. & eft he cwæð to ðæm untrumum: Agife se
wer his wife hire ryht on hira gesinscipe, & swa same ðæt wif ðæm
were.
 51.397.25. Ac æfterðæmðe he hwelcehwugu gerisenlice leafe
dyde ðæm gesinhiwon hira willan to fremmanne, he cwæð: Ne cweðo ic
no ðæt ðæt ic ær cwæð bebeodende, ac lærende &
geðafigende.
 51.397.28. Ða he spræc gelicost ðæm ðe hit hwelchwugu
syn wære, ða he cwæð ðæt he hit forgiefan wolde &
geðafian.
 51.397.30. Forðæm bið sio scyld ðy hraðor gehæled,
forðæmðe hio ne bið unliefedo, ac ðeah hio aliefedu sie, ne sceal hi
mon to ungemetlice began.
 51.397.32. Ðæt us getacnode Loth swiðe wel on him selfum,
ða he fleah ða biernendan ceastre Sodoman, & com to Segor, ða ne
dorste he nawuht hrædlice ut of ðære ceastre faran up on ða muntas.
 51.397.34. Midðæmðe he fleah ða birnendan Sodoman, he
getacnode ðæt we sculon fleon ðone unliefedan bryne ures lichoman.
 51.397.36. Sio heanes ðonne ðara munta getacnað ða
clænnesse ðære forhæfdnesse.
 51.399.1. Ða ðonne bioð swelce hi eardigen upp on ðæm
munte ða ðe bioð gesponnene to gesinscipe, & ðeah ne bioð na
gemengde buton ðonne hi wilniað bearn to gestrienanne.
 51.399.4. Ðonne hie stondað up on ðæm munte, ðonne
ðæt flæsc nauht elles ne secð to ðæm oðrum buton tudor.
 51.399.5. Ðæt is ðæt mon stonde on ðæm munte
ðæt ðæt flæsc ne sie flæsclice to ðæm oðrum
gefæsðnod.
 51.399.7. Ac monige bioð ðara ðe hie gehealdað wið
unryhthæmed, & swaðeah his agenra ryhthiwena ne brycð swa swa he mid
ryhte sceolde.
 51.399.9. Loth for ut of Sodoman to Segor, & ðeah ne com he
nauht hraðe onuppan ðæm muntum.
 51.399.10. Swa, ðonne ðonne mon forlæt ðæt wyrreste
lif, & ne mæg ðeah ðonne git cuman to ðæm betstan, ne ða
forhæfdnesse gehealdan ðæs hean gesinscipes, ðonne bið ðæt swa
swa Segor stod on midwege betweox ðæm muntum & ðæm merscum ðe
Sodoma on wæs.
 51.399.14. Sio Segor gehælde Loth fleondne.
 51.399.14. Swa deð sio Segor ðæs medemestan lifes: ða ðe
hire to befleoð hio gehælð.
 51.399.15. Ac ðonne ða gesinhiwan hi gemengað ðurh
ungemetlice unforhæfdnesse, ðær ðær hi ðone fiell fleoð
ðære synne, ðonne magon hie ðeah weorðan gehælede suiðe
ieðelice ðurh forgiefnesse & ðurh gebedu, swa swa Loth funde ða
lytlan ceastre, & hine ðæron wið ðæt fyr gescilde.
 51.399.20. Ðæt lif ðara gesinhiwena, ðeah hit ful
wundorlic ne sie on mægenum weoruldwilnungum to wiðstondanne, hit mæg
ðeah bion orsorglic ælcra wita.
 51.399.22. Forðæm cwæð Loth to ðæm engle: Her is an
lytele burg swiðe neah, ðær ic mæg min feorh on generian.
 51.399.23. Hio is an lytel, & ðeah ic mæg ðæron
libban.
 51.399.24. He cwæð ðæt hio wære swiðe neah, &
ðeah genog fæst on his hælo.
 51.399.25. Swa is ðæt lif ðara gesinhiwena.
 51.399.26. Nis hit naht feor ascaden from ðisse worulde, ne eac
noht fremde ðære ecan hælo, forðæm for ðære dæde ðe hie
doð betwuh him hi beoð gefriðode mid oftrædlicum gebedum betwuh him,
swelce hie sien on sumere lytelre byrig belocene.
 51.399.29. Be ðæm wæs swiðe ryhte gecweden ðurh ðone
engel to Lothe: ðinre bene ic wille nu onfon, & for ðinre bede ic ne
toweorpe ða burg ðe ðu forespricsð.
 51.399.31. Swa bið ðæt lif ðara gesinhiwena.
 51.399.32. Ne bið hit no fordemed beforan Gode,gif ðær
gebedo æfter fylgeað.
 51.399.33. Ymb ða illcan gebedo sanctus Paulus manode, &
ðus cwæð: Ne fornime incer noðer oðer ofer will butan geðafunge,
ðæm timum ðe he hine wille gebiddan, ac geæmtigeað inc to gebedum.
 51.399.36. Ongean ðæt sint to manigenne ða ðe ne beoð
gebundne mid ðæm gesinscipe, ða sint to manienne ðæt hie swa micle
ryhtlecor ða hefonlican bebodo healden swa hie orsorgran bioð ðisses
middangeardes ymbhogena, forðæm hie nan gespann ðæs flæsclican
gesinscipes ne gebiegeð on ðisse worulde, ne se aliefeda gesinscipe hi ne
gehefegað.
 51.401.5. Ðonne is him micel ðearf ðætte sio unliefde
byrðen ðissa eorðlicena sorga hi ne geðrysce, ðætte hie swa micle
gearran finde se ytemesta dæg, ðonne he cume, swa hi her æmtegran
bioð;
 51.401.7. & ðonne hi geæmetgade bioð ðæt hie magon
bet don ðonne oðre menn, & hit swaðeah agiemeleasiað, ðæt hie
ðonne ðurh ðæt ne geearnigen wyrse wite ðonne oðre menn.
 51.401.10. Ac hi scoldon gehiran hwæt Paulus cwæð, ða
ða he sume men manode to ðære giefe Godes ðiowdomes;
 51.401.11. Ne cwæð he ðeah no ðæt ðæt he cwæð
forðæmðe he gesinscipe tælde, ac forðæmðe he wolde ða sorga
awegadrifan ðisses middangeardes of his hieremonna mode ða ðe bioð
aweaxene of ðæm gesinscipe;
 51.401.14. He cwæð: ðis ic cweðe for eowerre ðearfe,
ðylæs ic eow mid ænige grine gefoo.
 51.401.15. Ic eow secgge hwæt eow arwyrðlicost is to beganne,
& hu ge fullecost magon Gode ðiowian ðæt eow læst ðinga
mierð.
 51.401.17. Forðæm of ðæm gesinscipe weaxað eorðlice
ymbhogan & sorga, forðæm se æðela ðioda lareow his hieremen to
betran life spon, ðylæs hi mid eorðlicre sorge wurden gebundne;
 51.401.20. Forðæm, ðonne se Godes ðiow on ðæt gemearr
ðære woruldsorga befehð, ðeah he ðonne hæbbe beflogen ðone
gesinscipe, ðonne næfð he no beflogen ða byrðenne.
 51.401.22. Eac sint to manienne ða Godes ðiowas ðæt hie ne
wenen ðæt hie butan ðæm demme stranges domes hi gemengan mægen
wið ða æmtegan wifmen, ða Paulus ðæt yfel ðære forlegnesse
swa manegum awiergdum leahtrum loh.
 51.401.26. He gecyðde hwelc sio scyld bið, ða he cwæð:
Nawðer ne ða wohhæmendan, ne ða ðe diofulgieldum ðiowiað, ne
ða unfæsðradan, ðe ne magon hira unryhthæmdes geswican, ne ða
ðiofas, ne ða gietseras, ne ða druncenwillnan, ne ða wiergendan, ne
ða reaferas Godes rice ne gesittað.
 51.401.30. & eft he cwæð: ðæm wohhæmerum demeð
Dryhten.
 51.401.31. Forðæm hi sint to manigenne, gif hie ða halwendan
forhæfdnesse gehabban ne mægen, & ða scuras ðære costunga
adreogan ne mægen, ðæt hie wilnigen ðære hyðe ðæs
gesinscipes;
 51.401.33. Forðæm hit is awriten ðæt hit sie betere
ðæt mon gehiewige ðonne he birne, forðæm butan synne he mæg
gehiwian, gif he hit ær ne forhet.
 51.401.35. Ac se ðe mare god gehet ðonne he ær dyde, he
gedeð mid ðæm ðæt læsse god unaliefed ðæt he ær dyde.
 51.403.1. Hit is awrieten on ðæm godspelle ðæt nan mon ne
scyle don his hond to ðære sylg, & hawian underbæc.
 51.403.2. Ne ðon ma se ðe gehat gehæt, ne wene he ðæt
he sie a ðy near hefonrice, gif he hine from went ðæm gehatum.
 51.403.4. Forðæm se ðe hine selfne maran godes behæt,
& ðonne forlæt ða maran god, & went hine to ðæm læssum,
ðonne bið hit swutol ðæt he bið fromlociende oferswiðed.
 52.403.7. Ðætte on oðre wisan sint to manienne ða ðe
gefandod habbað ðara flæsclicra synna, on oðre wisan ða ðe
ðæs noht ne cunnon.
 52.403.10. On oðre wisan sint to manienne ða ðe ongietað
& witon hiera lichoman synna, on oðre ða ða ðe hie nyton.
 52.403.11. Ða sint to manienne ðe hiera lichoman synna onfunden
habbað, ðæt hie huru æfter ðæm scipgebroce him ða sæ
ondræden & ðæt forlor hira frecennesse, ðonne hie hit oncnawen,
ðæt hi hit onscunigen;
 52.403.14. Ðætte ða ða ðe mildheortlice bioð gehealdne
æfter hiora ðurhtogenum synnum, ðætte hi eft unwærlice to ne
gecierren, & ðonne swelten.
 52.403.16. Forðæm is gecweden to ðære syngiendan sawle,
ðe næfre hire synna geswican nyle: ðu hæfst forlegisse andwlitan,
forðæm ðe no ne sceamað.
 52.403.18. Ðeah hie sint to manienne ðæt hie geornlice
giemen, ðeah hi ðæt god hira gecynde gehal nolden gehealdan, ðæt hi
hit huru tobrocen gebeten.
 52.403.20. Him is ðearf ðæt hie geðencen hu micel menigu
ðæra getreowfulra bið, ðe ægðer ge hi selfe clæne gehealdað,
ge eac oðre of hira gedwolan ahwierfað.
 52.403.22. Ac hwæt cweðað hi ðonne, ðonne ða oðre
stondað on anwalgre hælo, & hie nyllað æfter yfelre dæde
gecierran?
 52.403.24. Oððe hwæt cweðað hi, ðonne ða oðre
briengað ægðer ge hie selfe ge eac oðre mid hiora bisenum to
hefonrice;
 52.403.26. Ond hie, ðonne him God ðone first alefð, & him
hira yffel forbierð, nyllað furðum hie selfe briengan?
 52.403.27. Ac hie sint to manienne ðæt hie gemunen hwæt hi
godes ær forleton ðæs ðe hi don meahton, ðæt hi huru ðonne
forbugen ðæt andwearde yfel.
 52.403.29. Be ðæm cwæð Dryhten to ðæm gewundedum
modum ðurh Ezechiel ðone witgan, swelce he to Iudeum spræce, & he
ðara gedonena scylda eft gemyndgade, forðæmðe he wolde ðæt hi
sceamode ðæt hie eft on ðære oðerre worulde wæren unclæne, he
cwæð ðæt hi hi forlægen on Egiptum on hira gioguðe: hi wæron
ðær forlegene, & ðær wæron gehnescode hiera breost, &
forbrocene ða dela hiora mægdenhades.
 52.405.1. On Egiptum beoð hira breost gehnescod, ðonne hi ða
scandlican lustas ðisses middangeardes mid hira modes willan underhnigað.
 52.405.3. Ond eft on Egiptum bioð forbrocene ða wæstmas
ðæra dela, ðonne ðæt gecyndelice gewitt ærest sume hwile bið
on him selfun anwalg untosliten, oððæt hit bið gewemmed
midðæmðe hit cnyssað on unryhta wilnunga, & hit toterað.
 52.405.7. Forðæm sint to manienne ða ðe hiera synna
onfunden habbað, ðætte hie mid wacore mode ongieten æfter hira
misdædum mid hu miclum godum willan Dryhten tobræt ðone greadan his
mildheortnesse ongen ða ðe to him gecierrað.
 52.405.10. Swa swa he ðurh Ieremias ðone witgan cwæð, he
cwæð: Gif hwelc wif forlæt hiere ceorl, & nimð hire oðerne,
wenestu recce he hire æfre ma, oððe mæg hio æfre eft cuman to him
swa clænu swa hio ær wæs?
 52.405.13. Hwæt ðu ðonne eart forlegen wið manigne
copenere, & swaðeah ic cweðe: Gecier eft to me, cwæð Dryhten.
 52.405.15. He gereahte ðone ryhtestan dom be ðæm forlegenan
& ðæm aworpnan wife, & swaðeah us gecyðde, gif we æfter
ðæm hryre urra scylda to him gecierdon, ðæt us wære gearo his
miltsung, næs ðæt ryht.
 52.405.18. Of ðissum wordum we magon oncnawan, nu he us sparað
mid swa micelre mildheortnesse, ðonne we gesynngiað, & ðonne giet
nyllað æfter ðære scylde to him gecierran, ðæt we ðonne eft
mid micle dysige syngiað, nu sio Godes miltsung is swa micul ofer ða
dysegan, ðæt hiene na ne aðriet ðæt he hi to him ne laðige,
æfterðæmðe hie gesyngod habbað.
 52.405.23. Be ðære miltsunga æfter ðære laðunga is
swiðe wel gesæd ðurh Essaias ðone witgan;
 52.405.24. Hit is gecweden to ðæm wiðerweardan men: ðin
eagan weorðað gesionde ðinne bebiodend, & ðin earan gehirað under
bæc.
 52.405.26. Eall moncynn wæs to Gode gewend, ða ða hi
ærest gesceapene wæron on neorxna wonge;
 52.405.27. & he ða hie manode andwearde, & him forgeaf
ðæt hie moston stondan on frioum anwalde, & him getæhte hwæt hi
on ðæm don sceolden, hwæt ne scolden.
 52.405.29. Ða giet stodon men to him gewende.
 52.405.30. Ac ða hie wendon hiera bæc to him, ða hi
ofermodgiende his gebod forhogdon.
 52.405.31. & ðeah, ðeah hi hine oferhogden , ne forhogde he
hi no ne ne forlet: ðæt he gecyðde, ða ða he him sealde æ, &
hi mid ðære ham gelaðode, & oft sende his englas us ham to spananne
to him, & on ðissum deadlican flæsce he hine selfne æteowde.
 52.405.35. Ða he ðis eal dyde, ða he stod æfter us gewend,
& clipode æfter us, ðeah we from him gewende wæren;
 52.405.36. & ðeah he oferhogod wære, he us eft laðude to
his hyldo.
 52.407.1. Ac swa swa we nu ðis reahton be eallum monnum, swa hit
mæg æghwelc mon be him anum geðencean, forðæmðe æghwelc mon
ðe his bebod & his forbod ongiet, he bið swelce he beforan him stonde,
ærðæmðe he gesyngige.
 52.407.4. Ðonne giet he stent beforan him, ðonne he hine ne
forhygeð, ac for his ege forbierð ðæt he ne syngað.
 52.407.6. Ac ðonne he forlæt his godnesse & his
unsceaðfulnesse, & gecist unryhtwisnesse, & ða gefremeð, ðonne
went he his hrycg to him.
 52.407.8. Ac ðeah ðonne giet him fylgð God, & him
æfter cliopað, ðonne he hine monað æfter ðære gedonan scylde,
& hine spænð ðæt he to him gecierre.
 52.407.10. Ða scylda he nyle gesion, & ðone fromweardan he
ciegeð, & ðone greadan his arfæstnesse & his frofre he gebræt
ongean ða ðe to him gecierrað.
 52.407.12. Ðonne we gehirað under bæc ðæs maniendes
stemne, ðonne we to him gecierrað, ðonne ðonne he us ciegeð huru
æfter urum scyldum, ðonne he us æfter cliopað, ðeah we ær nolden
æfter his lare.
 52.407.15. Hit is cyn ðæt we ure scomigen, ðonne he us
æfter cliopað, gif we us nyllað ondrædan his ryhtwisnesse,
forðæm we hine mid swa micle maran unryhte & dysige oferhycgeað swa
he læs forhogað ðæt he us ðonne giet to him spane, siððan we
hiene oferhycggeað.
 52.407.19. Ongean ðæt sint to manigenne ða ðe ðonne giet
ungefandod habbað flæsclicra scylda, ðætte hie swa micle swiðor
ðone spild ðæs hryres him ondræden ðonne ða oðre swa hi ufor
stondað ðonne ða oðre.
 52.407.22. Hi sint to manienne ðæt hi witen swa swa hie on
hira stede gestondað swa him mare gescot & ma flana hiera feonda to
cymð.
 52.407.23. Forðæm he ongit swa micle swiður him on feohtan
swa he hine selfne untrumran gefred on his lichoman.
 52.407.25. Ac gif he ðonne ðæm wiðstent, ðonne ongit he
swa micle maran sige on him selfum swa he unieð wiðstod.
 52.407.27. Ac hie sint to manienne ðæt hie unablinnendlice
ðara leana wilnigen, & lustlice ðæt geswinc ðæra costunga ðe
hi ðrowiað hi forsion & geðolien, & buton tweon hi geliefen
ðara leana; forðæm, gif hie geðenceað ðara gesælða ðe him
ungeendode æfter ðæm geswincum becuman sculon, ðonne ðyncað him
ðy leohtran ða geswinc ðe ofergan sculon.
 52.407.32. Hi sculon gehieran hwæt ðurh Essaias ðone witgan
gecweden is, he cwæð: ðis cwið Dryhten: ða afyrdan, ða ðe
behealdað minne ræstedæg, & geceosað ðæt ic wille, &
minne freondscipe gehealðað, ic him selle on minum huse, & binnan minum
wealle, wic & beteran noman ðonne oðrum minum sunum oððe dohtrum.
 52.407.36. Hwæt elles getacniað ða afyrdan buton ða ða
ðe ofðryscað ða styringe ðæs flæsclican lustes, & of him
selfum aceorfað unryhtlico weorc?
 52.409.2. Ðæm monnum is gecyðed hwelce stowe hi moton habban
beforan urum fæder, swa swa we ær cwædon, ðæt hie sceolden habban
ece eardungstowe on ðæs fæder huse furðor ðonne his ægnu bearn.
 52.409.5. Hi sculon gehieran hwæt ðurh sanctus Iohannes
gecweden is, he cwæð: ðæt sindan ða ða ðe mid wifum ne beoð
besmitene, & hira mægeðhad habbað gehealdenne;
 52.409.8. Ða folgiað ðæm lambe, swa hwær swa hit
færð.
 52.409.8. Ða singað ðone sang ðe nan mon elles singan ne
mæg, buton ðæt hundteontig & feowertig & feower ðusendo.
 52.409.10. Ðæm is sundorlic sang to singanne mid ðæm
lambe on ecnesse beforan eallum geleaffullum, & to blissianne for hira
flæsces clænnesse, ðætte ða oðre gecorenan ðone song gehiran
mægen, ðeah ðe hine swa singan ne mægen, & for ðæm lufum
ðe hi to him habbað, & for ðæm weorðscipe ðe hi gesioð
ðæt hie habbað hi fægnigen, & emnswiðe him blissigen, ðeah
hie ða geearnunga næbben ðæt hi ðone weorðscipe habban mægen.
 52.409.16. Gehieren eac ða ðe ungefandod habbað ðara
flæsclicana scylda hwæt sio soðfæsðnes ðurh hie selfe cwæð
bi ðære clænnesse, he cwæð: Ne underfoð no ealle men ðas
lare.
 52.409.19. Mid ðæm worde he cyðde ðæt hit is se hiehsta
cræft, forðæm he cwæð ðæt hine ealle ne gefengen, & eac
sæde ðæt he unieðe wære to gehealdene, & eac cyðde hu
wærlice hi hine healdan scolden, ðonne hie hine underfangen hæfden.
 52.409.22. Eac sint to manienne ða ðe ungefandod habbað
ðæs lichoman scylda ðæt hie witen ðæt se mægðhad is hirra
ðonne se gesinscipe, & swaðeah hi sint to læranne ðæt hi hi ne
ahebben ofer ða oðre;
 52.409.25. Ac læten ðæt lif ðæs mægðhades beforan
ðæm oðrum, & hine selfne biæftan, & ne forlæte ðeah
ðæt lif ðe he wat ðætte betere bið, & behealde hine selfne
ðæt he hine ne ahebbe on idelnesse.
 52.409.27. Hi sint to manienne ðæt hi ongieten ðætte oft
gebyreð ðætte ðæt lif ðara gesinhiwena oferstigð ðæt lif
ðæs mægðhades, ðonne hi underfoð ægðer ge forhæfdnesse ge
eaðmodnesse furðor ðonne hie gehaten, & ða oðre ne begað
furðum hira ægne endebyrdnesse.
 52.409.31. Be ðæm wæs swiðe wel gecweden ðurh Essaias
ðone witgan to ðære byrig ðe Sidon hatte, sio stod bi ðære
sæ;
 52.409.33. Ðæ cwæð se witga: ðios sæ cwið ðæt
ðu ðin scamige, Sidon.
 52.409.34. Swelce sio burg ða wære ðurh ðæs sæs
stemne to scame geworden.
 52.409.35. Swa bið ðis eorðlice lif oft yðgiende swa swa
sæ, & ðeah bið oft swiðe acorenlic, & ðæt oðer swiðe
aworpenlic, ðætte fæstre bion scolde & trumlicre.
 52.411.1. Oft weorðað monige æfter ðæs lichoman scylde
to Gode gecerred, & hi ðonne swa micle fæsðlicor gestaðolicað on
godum weorcum swa hi hi selfe synnigran ongietað.
 52.411.3. & oft ða, ða ðe on clænnesse hiora lichoman
gehealdenne habbað, swa swa hi læsse ongietad on him selfum ðæs ðe
him hreowan ðyrfe, swa swa hie swiður wenað ðæt him genog sie on
hira lifes clænnesse, ðonne hira mod ne beoð onhæt mid nanre manunge
ðære hreowsunga.
 52.411.7. Ðonon wyrð oft Gode leofre ðæt lif ðætte
æfter his synnum onæled bið mid hreowsunga ðonne ðæt clæne
& ðæt unsceaðfulle for slæwðe & for orsorgnesse.
 52.411.9. Be ðæm cwæð ðæs Deman stemn, ðæt is
Crist, be Marian ðære forlegisse: Hire sint forgifena swiðe manega
synna, forðæmðe hio swiðe hreowsade.
 52.411.12. Ond eft he cwæð: Mara gefea wyrð on hefonum for
anum hreowsiendum ðonne ofer nigon & hundnigontig ryhtwisra ðæra
ðe him nan ðearf ne bið hreowsunga.
 52.411.14. Ðæt we magon swutolor ongietan & hræðor bi
urum agnum gewunan, gif we willað ongietan ðone dom ures agnes modes.
 52.411.16. Hwæt, we witon ðæt we ma lufiað ðone æcer
ðe ær wæs mid ðornum aswogen, & æfterðæmðe ða
ðornas beoð aheawene, & se æker bið onered, bringð godne
wæsðm ma we lufiað ðone ðonne ðone ðe stent on clænum lande,
& bið unwæsðmbære oððe ungefynde corn bringð oððe
deaf.
 52.411.20. Eac sint to manienne ða ðe ungefandod habbað
ðissa flæsclicena scylda, ðæt hie ne wenen for hira clænnesse
ðæt hie sien beforan ðæm hirrum hadum, forðæmðe hi nyton
ðeah hi sin behindan ðæm ðe læssan hades bioð, & hie wenað
ðæt hie beforan bion scylen;
 52.411.24. Forðæmðe on ðæm dome ðæs ryhtwisan
Deman onwent sio geearnung ðone had & ða geðyncðo.
 52.411.25. Hwa is nu ðæra ðe gesceadwis sie, & to
ðæm gleaw sie ðæt he swelces hwæt tocnawan cunne, ðætte nyte
ðætte on gimma gecynde carbunculus bið diorra ðonne iacinctus?
 52.411.28. & swaðeah ðæt bleoh ðæs welhæwnan
iacintes bið betera ðonne ðæs blacan carbuncules;
 52.411.29. Forðæm ðæs ðe sio endebyrdnes & ðæt
gecynd forwiernð ðæm iacinte, se wlite his beorhtnesse hit eft geiecð,
& eft, ðeah ðe ðæt gecynd & sio endebyrdnes ðæs
carbuncules hine upahebbe, his blioh hine gescent.
 52.411.32. Swa bið on ðisse menniscan gecynde manige on beteran
hade & on beteran endebyrdnesse wyrsan, & on wyrsan hade & on
wyrsan endebyrdnesse beteran;
 52.411.34. Swa ðætte oft on læwedum hade & on
læwedum girelan mid godum weorcum & mid ryhte life man oferðihð
ðone munuchad, & ða oðre, ðe ðone hierran had habbað, ðonne
hi nyllað ðæm ðeawum & ðæm geearningum folgian, ðonne
gewaniað hie ðone had & gewemmað.
 53.413.3. Ðætte on oðre wisan sint to manianne ða ðe
ða geworhtan synna wepað, on oðre ða ðe ða geðohtan wepað.
 53.413.5. On oðre wisan sint to manienne ða ðe hiera
geworhtan synna wepað, on oðre ða ðe hira geðohtan wepað.
 53.413.6. Ða sint to manienne ðe hira geworhtan wepað,
ðætte hie ða gedonan yfelu mid fullfremedre hreowsunga aðwean,
ðylæs hi sin to swiðe gebundne mid ðæm ðurhtogenum scyldum, &
ðonne to lange forelden ðæt hi hi ne anbinden mid ðære hreowsunge.
 53.413.10. Be ðæm is awriten on ðæm nigon &
hundsiofantigoðan sealme: God us drencte swiðe gemetlice mid tearum, swa
ðætte æghwelces mannes mod swa micle oftor wære geðwæned mid
hreowsunge tearum swa swa he gemunde ðæt hit oftor wære adrugod from
Gode on his synnum.
 53.413.14. Hi sint eac to manienne ðæt hi unaðrotenlice ða
gedonan synna gelæden beforan hira modes eagan, & ðonne hi hi gesewene
hæbben, gedon ðæt hie ne ðyrfen bion gesewene æt ðæm nearwan
dome.
 53.413.17. Be ðæm cwæð Dauid on psalmum: Ahwyrf, Dryhten,
ðin eagan from minum synnum.
 53.413.18. & lytle ær he cwæð: Mine misdæda bioð
simle beforan me.
 53.413.19. Swelce he cwæde: Ic ðe bidde ðæt ðu no ne
locige on mine synna, forðæmðe ic self him ealneg on locige.
 53.413.20. Be ðæm eac cwæð Dryhten ðurh Essaias ðone
witgan: ðinra synna ne weorðe ic gemunende, ac gemun ðu hiora.
 53.413.22. Forðæm hie sint to manienne ðæt hi ælce
synne geðencen ðæra ðe hi gemunan mægen, forðæm, ðonne hie
for anre hwelcre hreowsiað, ðonne hreowsiað hie for ealle.
 53.413.24. Be ðæm is swiðe wel gecweden ðurh Ieremias
ðone witgan, ða ða he ðæra Iudea misdæda ealle apinsode, he
cwæð: Todælnessa ðara wætera utleton min eagan.
 53.413.27. Todældu wæteru we lætað ut of urum eagum,
ðonne we for synderlecum synnum synderleca hreowsunga doð: forðæmðe
hie ne magon ealneg ealla on ane tid emnsare hreowan, ac hwilum an, hwilum
oðru cymð sarlice to gemynde;
 53.413.30. & ðonne he wierð mid ðære anre onstyred,
ðonne wyrð he eallra geclænsod.
 53.413.31. Eac hie sint to manienne ðæt hi gelefen &
baldlice getruwien ðæt hi ða forgiefnesse habbað for ðære
hreowsunga ðe hi wilniað, ðylæs hi to ungemetlice sien gewægde mid
ðære hreowsunga.
 53.415.1. Ne gedyde næfre se mildheorta Dryhten, ne an his mode
ne gebrohte swelce hreowsunga, gif he hit æfter ðæm auht swiðe wrecan
wolde.
 53.415.3. He gecyðde swiðe mildheortlice ðæt he him deman
nolde, ða he gedyde ðæt hi him selfe ær beforan demdan.
 53.415.5. Be ðæm is awriten on ðæm feower &
hundnigontigoðan psalme, hit is gecweden: Wuton cuman ær his dome
andettende.
 53.415.7. & eft hit wæs gecweden ðurh sanctus Paulus:
ðær we us selfum demden, ðonne ne demde us no God.
 53.415.8. & eft hi sint to manienne ðæt hi swa hopigen to
ðære forgiefnesse ðæt hie for ðære orsorgnesse to unwærlice
ne aslawien.
 53.415.10. Forðæm oft ðæt lytige dioful ðæt mod
ðæt he mid ðære synne ascrenceð, ðonne he gesihð ðæt hit
unrot bið for ðæm hryre his synna, ðonne forspenð he hit mid
ðære wolberendan oliccunge.
 53.415.13. Ðæt wæs mid ðære biesene getacnod ðe
Dinan gedon wæs Iacobes dohtor.
 53.415.14. Hit is awriten ðæt Dina wære ut gangende
sceawian ðæs londes wif.
 53.415.15. Ða hi ða geseah Sihhem, Emmores sunu ðæs
ebreiscan, se wæs aldormon ðæs londes, & ða gelicode hio him,
& he hi genam niedenga, & hire mid gehæmde.
 53.415.17. & ða wæs his mod gehæft mid ðæm
mædene, & he ða hi swa unrote oleccende to him geloccode.
 53.415.19. Ðonne gæð Dine ut sceawian ða elðiodigan wif,
ðonne hwelces monnes mod forlæt his ægne tilunga, & sorgað ymb
oðerra monna wisan, ðe him nauht to ne limpð, & færð swa
wandriende from his hade & of his endebyrdnesse.
 53.415.22. Sihhem, ðæs landes ealdorman, geniedde ðæt
mæden Dinan, ða he hie gemette swa wandrian.
 53.415.23. Swa deð se dioful ðæt mod ðæt he gemet on
unnyttum sorgum: he hit awiert.
 53.415.24. Sihhemes mod wæs ða gehæft to Dinan.
 53.415.25. Swa ðæt dioful, ðonne he gesihð ðæt mod on
ðæm ilcan unryhtan willan ðe he bið, & ðonne eft gesihð
ðæt hit ðæs hreowsað, ðonne gebringð he beforan ðæs modes
eagan idle orsorgnesse & tohopan, forðæm ðæt he him oftio
ðære nyttwyrðan unrotnesse.
 53.415.29. Be ðæm wæs swiðe ryhtlice gecweden ðætte
Sihhem Dinan liðelice olehte, ða ðe he hi geunrotsod hæfde.
 53.415.30. Swa deð ðæt dioful ðæm mode: hwilum he
gedeð ðæt him ðyncð ðæt hit nan scyld ne sie ðæt ðæt
he deð;
 53.415.32. Hwilum he gedeð ðæt him ðyncð, ðeah hit
scyld sie, ðæt oðre men hefiglicor syngien;
 53.415.33. Hwilum he fortruwað to swiðe Godes mildheortnesse;
 53.415.34. Hwilum him ðyncð ðæt he hæbbe fierst genogne
to hreowsianne.
 53.415.35. & ðonne ðæt beswicene mod ymb ðyllic
ðencð, ðonne wyrð hit amierred from ðære incundan hreowe, to ðon
ðæt hit nan god ne gemete, forðæm him nan yfel ne hriwð.
 53.417.1. Ac hit wyrð swa micle swiður beswicen mid ðæm
witum swa hit nu swiður gefihð on his yfelum.
 53.417.3. Ongean ðæt sint to manienne ða ðe ða
geðohtan synna wepað, ðæt hie geornlice giemen on ðære degelnesse
hira modes hwæðer him ðæt geðoht cume of færlicum luste, ðe of
wilnunga & geðafunga, ðæt hie swa gesyngeden.
 53.417.6. Forðæm hit oft gebyreð ðæt ðæt mod
wyrð gecostod of ðæs flæsces lustfulnesse, & ðeah ðæt mod
wiðstent ðæs flæsces lustfulnesse, swa ðætte se ilca lust ðe
hine geunrotsað on ðære degelnesse his modes hine eft gerotsat, gif he
him wiðstent.
 53.417.10. Oft eac folgað ðæm mode swa grundleaslicu
costung, & hit swa forswilgð, ðæt hit mid nanre wiðerweardnesse
hire ne wiðstent, ac geðafigende folgað ðære costunga.
 53.417.12. Ðonne hit bið onstyred mid ðære
lustbærnesse, & hit onhagað to ðæm ðingum, ðonne forlæt
hit hrædlice ða weorc ðæs inneran godan willan, ðonne hit onhagað
to ðæm uterran.
 53.417.15. Ac ðonne ðæt gesihð se ryhta dom ðæs
ðearlwisan Deman, ðonne ne bið hit no swa swa geðoht syn, ac swa
ðurhtogen.
 53.417.16. Forðæmðe ðæt ðætte hine ne onhagode
utane forð to brenganne mid weorcun, innane he hit geðafode, &
ðurhteah mid ðy weorce ðæs fulfremedan willan.
 53.417.19. We habbað geascod from urum ærestan mæge Adame
ðæt us is from him gecynde ðæt we ælc yfel on ðrio wisan
ðurhtion: ðurh gespan, & ðurh lustfulnesse, & ðurh
geðafunga.
 53.417.21. Ðæt gespan bið ðurh dioful.
 53.417.22. Sio lustbærnes bið ðurh ðone lichoman.
 53.417.22. Sio geðafung bið ðurhtogen ðurh ðone gæst.
 53.417.23. Se sætere, ðæt is se dioful, he hine spænð
on woh.
 53.417.24. Se lichoma hine ðonne him underðied mid ðære
lustfulnesse, oððæt se gæst bið oferwunnen mid ðære
lustfulnesse, ðæt he hit geðafað.
 53.417.25. Swa swa sio nædre on neorxna wonge, ærest hio
lærde Euan on woh, & Eue hi hire underðiodde mid lustfulnesse, swa
swa lichoma.
 53.417.27. Ða wæs Adam, swa swa se gæst, ðurh gespan
ðære næddran & ðurh Euan lustbærnesse oferswiðed, ðæt
he geðafode ða synne.
 53.417.29. On ðæm gespane we magon ongietan ða synne, &
mid ðære lustfullnesse we bioð genedode, & mid ðære geðafunge
we bioð gebundne.
 53.417.31. Ac ða sint to manienne ða ðe ða geðohtan synna
hreowsiað ðæt hie geornfullice giemen on hwelce ðæra synna hie
befeollen, forðæm ðæt hi mægen ongean ðæt be ðæm ilcan
gemete hreowsian ðe hi on hira inngeðonce ongieten ðæt hie gesyngoden,
ðylæs him to hwon hreowen ða geðohtan synna, oððæt hi hi
fulfremmen.
 53.417.36. & swaðeah we hi scylen manian & bregean
ðæt we hi on ormodnesse ne gebringen, ðylæs hi wyrs don.
 53.419.1. Forðæm oft se mildheortaa Dryhten swiðe
hrædlice ða geðohtan synna awegaðwihð, ðonne he him ne geðafað
ðæt hi hi ðurhtion moten.
 53.419.3. Be ðæm he mæg witan ðæt hi bioð
hrædlice forgiefene, ðonne he him ne geðafað ðæt hi to ðæm
weorce becumen ðæt he him ðonne ðearlur deman scyle.
 53.419.5. Be ðæm is swiðe wel gecweden ðurh ðone
psalmsceop on ðæm an & ðritigoðan psalme, he cwæð: Ic wille
secgan ongean me selfne min unryht, Dryhten, forðæm ðu forgeafe ða
arleasnesse minre heortan.
 53.419.8. Ða he hæfde befæst Gode his synna, ða he
getiohchod æfde ðæt he him ondettan sceolde.
 53.419.10. Ða cyðde se witga hu ieðelic bið to forgiefenne
sio geðohte synn, ða he cwæð ðæt hio him sona forgiefen wære
swa he geðoht hæfde ðæt he hi ondettan wolde.
 53.419.12. Ðæt ilce ðæt he getiohchod hæfde to
biddanne he cwæð ðæt him wære ær forgiefen.
 53.419.13. Forðæm sio synn ne wearð ðurhtogen mid nanum
weorce, forðæm ne com seo hreowsung to nanre ðrowunge, ac sio geðohte
hreowsung adrygð ða geðohtan synne of ðæm mode.
 54.419.17. Ðætte on oðre wisan sint to monianne ða ðe
ða/ ðurhtogenan synna wepað, & swaðeah ne forlætað;
 54.419.18. On oðre wisan ða ðe hie no ne hreowsiað, &
hie ðeah forlætað.
 54.419.20. On oðre wisan sint to manienne ða ðe ða gedonan
synna wepað, & hi ðeah ne forlætað;
 54.419.21. On oðre wisan ða ðe hi forlætað, &
swaðeah no ne hreowsiað.
 54.419.22. Ða sint to manienne ðe ða gedonan synna wepað,
& hi swaðeah ne forlætað, ðæt hi geornlice ongieten ðæt hi
on idelnesse tiliað hi selfe to clænsianne mid ðy wope, ðonne hi eft
mid unryhte life hie besmitað;
 54.419.25. Swelce hi hi mid ðære hreowsunga to ðæm
aðwean ðæt hi hi mægen eft afylan.
 54.419.26. Be ðæm is awriten ðæt se hund wille etan
ðæt he ær aspaw, & sio sugu hi wille sylian on hire sole
æfterðæmðe hio aðwægen bið.
 54.419.28. Hwæt, se hund wile aspiwan ðone mete ðe hine
hefegað on his breostum, & ðæt ilce ðæt he for hefignesse
aspaw, ðonne he hit eft frit, ðonne gehefegað hine ðæt ilce ðæt
hine ær gelihte .
 54.419.31. Swa bið ðæm ðe ða gedonan yfelu hreowsiað,
ðonne hi ðæt yfel mid ondetnesse him of aweorpað ðætte hira modes
innað yfele & hefiglice mid gefylled wæs, & ðonne eft foð to
ðæm ilcan & fætað in æfter ðære ondetnesse ðæt ilce
yfel ðæt hi ær mid ðære ondetnesse & hreowsunga utawurpun.
 54.421.2. Swa ðet swin, ðeah hit aðwægen sie, gif hit eft
filð on ðæt sol, ðonne bið hit fulre ðonne hit ær wæs, &
ne forstent ðæt ðweal nauht, ðeah hit ær aðwægen wære;
 54.421.4. Swa bið ðæm ðe his gedonan synna wepeð, &
hi swaðeah ne forlæt: hefigran scylde & hefigran witum he hine
underðiet, gif he hit ne forlæt.
 54.421.6. Forðæm he forhogde ða forgifnesse ðe he mid
ðære hreowsunga begiten hæfde, forðæmðe he wealwode on ðæm
gedrofum wætere;
 54.421.8. & ðæt ðæt he ær mid ðære hreowsunga
geclænsode he beforan Godes eagum eft afylde.
 54.421.9. Be ðæm is eft awriten on Salomonnes bocum, hit is
awriten: Ne eftga ðu ðin word on ðinum gebede.
 54.421.11. Ðæt is ðonne ðæt mon eftgige his word on his
gebede, ðæt mon æfter his hreowsunga gewyrce ðæt he eft scyle
hreowsian.
 54.421.13. Be ðæm is eac gecweden ðurh Essaias ðone
witgan, he cwæð: Aðweað iow, ðæt ge sin clæne.
 54.421.14. Hwæt, se ðonne ne recð hwæðer he clæne
sie, ðe ne sie, se ðe æfter ðære hreowsunga hine ryhtlice &
clænlice nyle gehealdan: ealne weg hi hi ðweað, & ne beoð hie
næfre clæne, ðeah hi ealneg wepen;
 54.421.17. Ealneg hi wepað, & æfter ðæm wope hi
gewyrceað ðæt hi moton eft wepan.
 54.421.18. Be ðæm is gecweden ðurh sumne wisne mon: Gif hwa
on hand nimð hwæt unclænes, & hine æfter ðæm aðwihð,
& ðonne eft fehð on ðæt ilce ðæt he ær feng, hwæt
forstent him ðonne ðæt ærre ðweal?
 54.421.21. Se bið aðwægen of unclænnesse, se ðe
aðwihð mid hreowsunga his unclænnesse.
 54.421.22. Se ðonne gehrinð eft ðære unclænnesse ðe
syngað æfter his hreowsunga.
 54.421.23. Ac ða sint to manienne ðe ða gedonan scylda
hreowsiað, & hi ðeah ne forlætað, ðæt hi ongieten ðæt
hie beoð beforan ðæs dieglan Deman eagum gelice ðæm monnum ðe
swiðe eaðmodlice onginnað beforon ricum monnum, & him swiðe
oleccað ða hwile ðe hi him beforan beoð, & eft, ðonne hi him
beæftan beoð, ðonne doð hi him to demme & to fiondscipe ðæt
ðæt hi magon.
 54.421.29. Hwæt is ðæt, ðæt mon hreowsige his synna,
buton ðæt mon eowað Gode his eaðmodnesse & his treowa & his
hiersumnesse?
 54.421.31. Oððe hwæt is ðæt, ðæt mon æfter his
hreowsunga syngige, buton ðæt, ðæt he deð feondscipe &
ofermetto & unhiersumnesse ðæm ilcan Gode ðe he ær olehte?
 54.421.33. Swa swa Iacobus sæde se apostol, ða he cwæð:
Swa hwa swa wille bion ðisse weorlde freond to ungemetlice, he bið gehaten
Godes feond.
 54.421.35. Ða ðonne sint to manienne ðe ða gedonan scylda
wepað, & hi swaðeah ne forlætað, ðætte hi ongiten ðætte
oft bið swiðe idel & unnyt ðara yfelena manna hreowsung, ðonne hi
æfter ðæm ne tiliað nauðer ne god to donne ne yfel to
forlætanne.
 54.423.3. Swa bið eac swiðe oft synleas yfel geðoht ðæm
godum, ðonne hi hit mid weorcum ne ðorhtioð.
 54.423.4. Swa wundorlice hit todælð & gemetgað se
godcunda wisdom be hira ægðeres geearnungum, swa ðætte ða yflan
betwix eallum hira yflum ðe hi fullice gefremmað hi fortruwiað, & hi
on ofermetto ahebbað for ðæm lytlan gode ðe hi geðenceað, & no
ne anginnað to wyrceanne.
 54.423.8. Ond eft, ða godan, ðonne hi beoð onstyrede mid
ðæm yflum geðohtum ðe hi næfre nyllað ðurhtion, ðonne beoð
hi geeaðmedde, & forsioð hi selfe for ðæm lytlan yfele, & ne
forleosað nauht ðurh ðæt hira ryhtwisnesse, ac hi hi geiecað mid
ðære eaðmodnesse.
 54.423.12. Hwæt, Balam cwæð, ða he geseah ða wicstowa
ðara ryhtwisena Israhela: Geweorðe min lif swelce ðissa ryhtwisena, &
geweorðe min ende swelce hira.
 54.423.14. Ac eft, ða sio anbryrdnes hine alet, ða funde he
swiðe yfel geðeaht & searwa ymb hira lif: forðæm hine gehran sio
gitsung, he forget ðone freondscipe wið Israhele.
 54.423.17. Hwæt, sanctus Paulus cwæð ðæt he gesawe
oðerne gewunan & oðerne willan on his limum, & se wære feohtende
wið ðæm willan his modes, & hine gehæftne lædde on synne
gewunan.
 54.423.19. Sio, he cwæð, wære on his limum.
 54.423.20. Forðæm wæs sanctus Paulus gecostod mid his modes
untrumnesse ðæt he ongeate his synna, & forðæm wære ðy
strangra on godum weorcum.
 54.423.22. Forhwy bið se synfulla onbryrd mid ðære
hreowsunga, & ne bið no ðy ryhtwisra;
 54.423.23. Oððe forhwy bið se ryhtwisa gecostod mid yfle
geðohte, & ne bið ðeah gewemmed mid ðære scylde;
 54.423.25. Buton forðyðe ðæm synfullan nauht ne helpað
his godan geðohtas , forðæmðe he næfð gearone willan untweogendne
to ðæm weorce, ne eft ðæm ryhtwisan ne deriað his yflan geðohtas,
forðæmðe he næfð gearone willan ðæt woh to fulfremmanne?
 54.423.28. Ongean ðæt sint to manienne ða ðe hira synna
forlætað, & hi ðeah ne betað ne ne hreowsiað, ðæt hi ne
wenen, ðeah hi hira synna forlæten, ðæt hi God him forlæte, gif hi
hi mid nanum ðingum ne betað ne ne hreowsiað.
 54.423.32. Swa se writere, gif he ne dilegað ðæt he ær
wrat, ðeah he næfre ma nauht ne write, ðæt bið ðeah undilegod
ðæt he ær wrat.
 54.423.33. & swa eac se ðe oðrum bismer cwið, oððe
deð, ðeah he geswice, & hit næfre eft ne do, ðeah hit bið gedon
ðæt he dyde, & unðingad, gif he hit ne bet.
 54.423.36. Ac he sceal ða ofermodlican word mid eaðmodlicum
wordum gemetgian, gif he wið ðone oðerne geðingian wile.
 54.425.1. Wenstu, gif hwa oðrum hwæt gieldan sceal,
hwæðer he hine mid ðy gehealdan mæge ðæt he him nauht mare on ne
nime, ne ðæt ne gielde ðæt he ær nam?
 54.425.3. Swa us bið æt Gode, ðonne we wið hine
gesyngiað: ðeah we næbre eft swa ne don, gif we ðæt gedone mid
nanum ðingum ne betað ne ne hreowsiað, ne bio we no ðæs sicore, gif
us ðæt ne mislicað ðæt us ær licode, ðonne ne bið hit no us
færgiefen, ðeah we nu nauht yfeles ne don on ðisse worulde.
 54.425.8. Ne sculon we ðeah forðy bion to orsorge, gif we nauht
to gode ne doð, forðæmðe swiðe fela unalefedes we oft
geðenceað.
 54.425.9. Hu mæg se ðonne bion orsorg se ðe him self wat
ðæt he gesyngað?
 54.425.10. Hwelce iðnesse hæfð God æt urum witum,
oððe hwelcne weorðscipe hæfð he æt urre ðrowunga, butan
ðæt he wile gehælan ða wunde urra scylda mid strangum læcedome,
gif he ne mæg mid liðum, ðætte us biterige sio hreowsung, swa swa us
ær swetedon ða synna?
 54.425.14. & swa swa we sigon ær on ðæt unaliefede,
oððæt we afeollon, swa we sculon nu forberan ðæt aliefede,
oððæt we arisen;
 54.425.16. Ðætte ðæt mod ðætte wæs abisegad mid
unryhtre blisse si eft abisegad on halwyndre & on ryhtlicre hreowsunga, swa
ðætte ðæt mod ðætte sio upahæfenes & ða ofermetto
gewundedon eft gehæle sio eaðmodnes & sio forsewennes his selfes.
 54.425.20. Be ðæm cwæð Dauid on ðæm feower &
hundsiofantigoðan psalme: Ic cwæð to ðæm unryhtwisum, ne do ge
unryhtwislice, & cwæð to ðæm ðe ðær syngedon, ne hebbe ge
to up eowre hornas.
 54.425.22. Ðonne ahebbað ða synfullan swiðe up hira hornas,
ðonne hi hi næfre nyllað geeaðmedan to ðæm ðæt hie ongieten
hira unryhtwisnesse, & ða hreowsian.
 54.425.25. Be ðæm wæs eft gecweden on ðæm fiftegoðan
psalme: ða gedrefedan heortan & ða geeaðmeddan ne forsihð hi
næfre Dryhten.
 54.425.26. Swa hwa ðonne swa his synna hreowsað, & hi
swaðeah ne forlæt, se gedrefð his heortan, & ðeah oferhygð
ðæt he hi geeaðmede.
 54.425.28. Se ðonne, se ðe his synna forlæt, & hi
swaðeah ne hreowsað, se hine eaðmed, & nyle ðeah his mod gedrefan.
 54.425.30. Be ðæm cwæð sanctus Paulus on his
ærendgewrite to Corinctheum, he cwæð: Ge wæron ær on yflum
weorcum, ac ge sint nu geclænsode & gehalgode.
 54.425.32. Forðæmðe æghwelc man bið æfter ðære
hreowsunga his synna clænra ðonne he ær wæs, ær he gesyngade.
 54.425.34. Be ðæm cwæð sanctus Petrus, ða he geseah
manige men ormode for hira ærron yflun, he cwæð: Hreowsiað &
weorðað gefulwade eower ælc.
 54.425.36. Ærest he lærde ðæt hi hreowsodon, &
siððan ðæt hi wurden gefullwode, swelce he cwæde: Hreowsiað
ærest on eowrum mode, & siððan æfter fierste aðweað eow,
& geclænsiað mid eowrum tearum.
 54.427.3. Hu mæg se bion orsorg ðære wrace his scylda, se
ðe nu agiemeleasað ðæt he hreowsige his synna?
 54.427.4. Hu mæg he hira bion orsorg, nu se hiehsta hierde
ðære halgan ciricean cwæð ðætte sio hreowsung scolde bion ær
ðæm fulwihte?
 54.427.6. Se fullwuht ðone mon geclænsað from his synnum,
& ealra ðinga swiðosð ða synna adwæscð.
 55.427.8. Ðætte on oðre wisan sint to monianne ða ðe
ða unaliefedan ðing, ða ðe hi doð, herigað;
 55.427.9. On oðre ða ðe hi tælað, & swaðeah
doð.
 55.427.11. On oðre wisan sint to manienne ða ðe ðæt
unliefde herigað, & eac doð;
 55.427.12. On oðre ða ðe hit leað, & swaðeah doð.
 55.427.12. Ða sint to manienne, ða ðe ægðer ge hit doð
ge hit herigað, ðæt hi ongieten ðæt hi oft swiðor gensyngiað
mid ðæm wordum ðonne hi don mid ðæm dædum;
 55.427.15. Forðæm, ðonne hi yfel doð, ðonne doð hi
ðæt him anum, ac ðonne hi hit heriað, ðonne lærað hi hit
ælcne ðara ðe hit gehierð herian.
 55.427.17. Forðy hi sint to manienne, ðonne hi licettað
ðæt hi willen astyfecian ðæt yfel on him selfum, ðæt hi hit
ðonne ne dyrren sæwan on oðrum monnum;
 55.427.19. Ac ðæt him ðynce genog on ðæm ðæt hi
hit selfe dydon.
 55.427.20. Ond eft hi sint to manienne, ðeah hi him nyllen
ðæt ondrædan ðæt hi yfele sien, ðæt hi huru scamige ðæt
men witen hwelce hi sin.
 55.427.22. Forðæm oft ðæt yfel ðæt forholen bið,
hit bið fleonde, forðæm, ðonne ðæt mod sceamað ðæt hit mon
wite, ðonne mæg hit eaðe gesælan æt sumum cierre ðæt hine eac
scamige ðæt he hit wyrce.
 55.427.25. Hwæt, ælc unryhtwis mon, swa he scamleaslicor his
yfel cyð, swa he freolicor hit ðurhtiehð, & hit him aliefedlicre
ðyncð.
 55.427.26. Swa hit him ðonne aliefedlicre ðyncð, swa he
ðær diopor on gedyfð.
 55.427.27. Be ðæm is awriten on Essaies bocum: Hi lærdon
hira synna swa swa Sodome dydon, & hi hi nanwuht ne hælon.
 55.427.29. Gif Sodome hira synne hælen, ðonne ne syngodon hi
na butan ege, ac hi forleton eallinga ðone bridels ðæs eges, ða hi ne
scrifon hwæðer hit wære ðe dæg ðe niht, ðonne ðonne hi
syngodon.
 55.427.32. Be ðæm is eft awriten on Genesis ðætte swiðe
wære gemanigfalðod Sodomwara hream & Gomorwara.
 55.427.33. Se cliopað, se ðe dearninga syngað;
 55.429.1. Ac se hremð, se ðe openlice & orsorglice
syngað.
 55.429.2. Ongean ðæt sint to manienne ða ðe hira synna
onscuniað, & swaðeah ne forlætað, ðæt hi foreðonclice
ongieten hu hi hi willen beladian on ðæm miclan dome, ðonne hi hi
nyllað her beladian midðæmðæt hi him selfum demen, & hiora agna
scylda on him selfum wrecen.
 55.429.6. Hwæt bioð hi elles buton liceteras, ðonne hi
tælað ðæt ðæt hi nyllað forlætan?
 55.429.7. Ac hie sint to manienne ðæt hi ongieten ðæt hit
bið se degla Godes dom ðæt hi eft ðy mare wite hæbben ðe hi gere
witon ðæt hi on ðweorh doð, & ðeah nyllað geswican, ne nanwuht
ymb ðæt swincan ðæt hi hit mægen forlætan.
 55.429.10. Swa hi hit ðonne swutolor witon, swa hi swiður
forweorðað, forðæmðe hi onfengon ðæt leoht ðæs ondgietes,
& ðeah noldon forlætan ða ðistro ðæs won weorces, ac ðæt
andgiet ðæt him God sende to fultome hi agimeleasedon.
 55.429.14. Ðæt ilce andgit bið eft on gewitnesse hira yfela
æt ðæm dome, & geiecð hira witu ðætte him ær wæs
onsended mid to dielgianne hira synna.
 55.429.16. Ac forðæmðe hi her syngiað, & hit him no ne
hreowð, hi gehrinð her sumu wracu ær ðæm ecum witum ðæt hi ne
sien freo ne orsorge on ðæm anbide ðæs maran wites.
 55.429.18. Ac swa micle hi onfoð ðær mare wite swa hi her
gearor witon ðæt hi untela doð, & hit ðeah nyllað forlætan.
 55.429.20. Be ðæm cwæð Crist on his godspelle: Se ðegn,
se ðe wat his hlafordes willan, & ðonne nyle wyrcean æfter his
hlafordes willan, he bið manigra wita wyrðe.
 55.429.22. Be ðæm ilcan cwæð eac se salmscop on ðæm
feower & fiftiogoðan psalme, he cwæð: Hi sculon gan libbende on
helle.
 55.429.24. Ða ðe libbende bioð, hi witon & ongietað
hwæt ymb hi gedon bið; ða deadan ne magon nanwuht witan.
 55.429.25. Ða bioð genemde deade, & ða stigað on helle,
ða ðe nyton hwonne hi untela doð;
 55.429.27. Ac ða ðe hit witon, & swaðeah doð, ða
gað libbende & witende on helle.
 56.429.29. Ðætte on oðre wisan sint to monianne ða ðe
swiðe hrædlice bioð oferswiðde mid sumre unryhtgewilnunge;
 56.429.30. On oðre wisan ða ðe longe ær ymbðeahtigeað,
& hit ðonne on lasð ðurhtioð.
 56.429.33. On oðre wisan sint to manienne ða ðe mid
færlice luste bioð oferswiðde, on oðre ða ðe lange ymbðenceað
& ðeahtiað, & swa weorðað beswicene.
 56.431.1. Ða ðonne sint to manienne ðe mid færlice luste
bioð beswicene, ðæt hi ongieten ðæt hi ælce dæge beoð on
ðæm gefeohte ðisses andweardan lifes.
 56.431.3. Ac ðæt mod ðætte ne mæg gesion ða flane
ær hit sie gewundad, hit beðearf ðæt hit hæbbe simle on honda
ðone scield Godes eges, & him symle ondræde ða diglan gescotu
ðæs sweocolan feondes, & hine wærlice healde on ðære byrg his
modes wið nihtlicum gefeohtum, forðæmðe hi willað simle on ðistrum
feohtan.
 56.431.7. Ac ðæt mod ðætte næfð singale sorge hit
self to behealdanne, ðonne bið hit on sume healfe open to wundianne;
 56.431.9. Forðæm se lytega feond swa micle ieðelicor
ðæt mod gewundað swa he hit ongiet nacodre ðære byrnan
wærscipes.
 56.431.11. Forðy sint ða to manienne ða ðe mid hrædlice
luste bioð oferswiðde, ðæt hie to georne ne giemen ðissa
eorðlicena ymbhogena, forðæmðe hi ne magon ongietan mid hu manugum
unðeawum hi beoð gewundode, ða hwile ðe hi to ungemetlice smeagað ymb
ðas eorðlecan ðing.
 56.431.15. Be ðæm sæde Salomon ðæt se mon sceolde
cweðan, se ðe wæs slæpende gewundad: Hi me wundedon, & ic hit ne
gefredde;
 56.431.17. Hi me drogon, & ic hit nyste;
 56.431.17. & sona swa ic anwoc, swa wilnode ic eft wines.
 56.431.18. Swa bið ðæt mod slæpende gewundad swa hit ne
gefret, ðonne hit bið to gimeleas his agenra ðearfa.
 56.431.19. Ac ðæt mod ðætte bið mid unðeawum
oferdrenced, hit ne mæg ongietan ða toweardan yfelo, ne furðum ða nat
ðe hit deð.
 56.431.21. Hit mon drægð swa hit ne gefret, ðonne ðonne
hit iernð on ða unaliefedan unðeawas, & hit swaðeah ne
onwæcneð to ðon ðæt hit eft on ierne mid hreowsunga.
 56.431.24. Ac hit wilnað ðæt hit to ðon onwæcne
ðæt hit mæge eft weorðan oferdruncen;
 56.431.25. Forðæm, ðeah ðæt mod slæpe godra weorca,
hit wacað hwæððre on ðæm ymbhogum ðisse worlde, & wilnað
ðæt hit sie oferdruncen his agnes willan.
 56.431.27. Swa hit gebyreð ðæt ðæt mod slæpð
ðæs ðe hit wacian sceolde, & wacað ðæs ðe hit slapan
scolde.
 56.431.28. Be ðæs modes slæpe wæs ær awriten on
ðære ilcan Salomonnes bec, hit wæs awriten ðæt hit wære swelce
se stiora slepe on midre sæ, & forlure ðæt stiorroður.
 56.431.31. Ðæm stiorere bið gelicost se mon ðe ongemong
ðisses middangeardes costungum & ongemong ðæm yðum unðeawa hine
agimeleasað.
 56.431.33. Se deð swa se stiora ðe ðæt stiorroðor
forliesð, se ðe forlæt ðone ymbhogan & ða geornfulnesse ðe he
mid stioran scolde ðære sawle & ðæm lichoman.
 56.431.35. Se bið swiðe onlic ðæm stioran ðe his
stiorroðor forliest on sæ, se ðe forlæt ðone foreðonc his
gesceadwisnesse ongemong ðæm bisegum ðisses middangeardes.
 56.433.1. Ac gif se stiora his stiorroðor gehilt, ðonne cymð
he orsorglice to lande, hwilum ðeah ongean wind & ongean ða yða,
hwilum mid ægðrum.
 56.433.3. Swa deð ðæt mod, ðonne hit wacorlice stiereð
ðære sawle: sume unðeawas hit ofertrit, sume hit ær gesihð, &
utan becierð;
 56.433.5. Ðæt is ðæt hit ða gedonan unðeawas
swincende gebete, & ða ungedonan foreðoncelice becierre, swa se stiora
deð: sume ða yða he becerð mid ðy scipe, sume hit oferstigð.
 56.433.8. Ymb ðæt is eft gecweden on ðæm Salomones bocum
ðe we hatað Cantica Canticorum be ðæm strengestan cempum ðæs
uplican eðles, hit is gecweden: Hæbbe eower ælc his sweord be his ðeo
for nihtlecum ege.
 56.433.11. Ðonne mon hæfð his sweord be his ðio, ðonne
mon temeð his unaliefde lustas mid ðæm wordum ðære halgan lare.
 56.433.13. & sio niht getacnað ða ðistro ðære
blindnesse urre tidernesse.
 56.433.14. Forðæmðe nan mon ne mæg on niht gesion hu neah
him hwelc frecenes sie, him is ðearf ðæt he hæbbe his sweord be his
hype.
 56.433.15. Swa sculon ða halgan weras simle stondan gearuwe to
gefohte wið ðæm lytegan fiende, forðæm hi him ondrædað ða
frecenesse ðe hi ne gesioð.
 56.433.18. Be ðæm is eft gecweden on ðære Salomones bec
ðe we hatað Cantica Canticorum, hit is gecweden: ðin nosu is swelce se
torr on Libano.
 56.433.20. Ðæt is ðæt we oft gestincað mid urum nosum
ðæt we mid urum eagum gesion ne magon.
 56.433.21. Mid ðæm nosum we tosceadað & tocnawað gode
stencas & yfele.
 56.433.22. Hwæt is elles getacnod ðurh ða nosu buton se
foreðonc & sio gesceadwisnes ðara godena manna?
 56.433.23. Hwæt elles getacnað se hea torr on Libano buton
ðone hean foreðonc & ða gesceadwisnesse ðara godena monna, ða
sculon ongietan ða costunga & ðæt gefeoht, ærðæmðe hit
cume, ðæt hi mægen ðy fæstor gestondan, ðonne hit cume?
 56.433.27. Forðæmðe ælc here hæfð ðy læssan
cræft ðonne he cymð, gif hine mon ær wat, ær he cume;
 56.433.28. Forðæm he gesihð ða gearwe ðe he wende
ðæt he sceolde ungearwe findan.
 56.433.29. Him wære ðonne ieðre ðæt he hira ær
gearra wende ðonne he hira ungearra wende, & hi ðonne gearuwe mette.
 56.433.31. Ongean ðæt sint to manienne ða ðe ær
ðenceað to syngianne, & ymbðeahtiað, ær hi hit ðurhtion,
ðæt hi ongiten mid foreðonclicre gesceadwisnesse ðæt hi onælað
ðearlran dom wið him mid ðæm ðæt hi her ymb ðæt yfel
ðeahtiað, ær hi hit don, & hi beoð mid swa micle strengran cwide
ðæs domes geslægene swa hi beoð fæstor gebundne mid ðæm bende
ðæs yflan geðeahtes.
 56.433.36. Micle hrædlicor hi wæren aðwægene ðæra
scylda mid ðære hreowsunga, gif hi færlecor syngoden unbeðohte.
 56.435.2. Ac hi beoð ðæs ðe lator ðe hi oftor
ymbðeahtiað;
 56.435.3. Forðæm, gif ðæt mod eallunga ær ne forsawe
ða ecan edlean, ðonne ne gesirede hit no ðæt hit ðurhtuge swelce
synne.
 56.435.4. Swa micel toscead is betwuh ðære beðohtan synne,
ðe mon longe ymbsireð, & ðære ðe mon færlice ðurhtiehð;
 56.435.6. Swa ðætte se se ðe ða synne gesireð,
ægðer ge gesyngað, ge eac syððan hwilum on ormodnesse gewit.
 56.435.7. Forðæm ne tælde Dryhten ða twa scylda gelice.
 56.435.8. Ðæt he cyðde, ða he cwæð ðurh Ieremias
ðone witgan: Healdað eow ðæt ge ne onælen min ierre mid eowrum
searwum, ðæt ge hit ne mægen eft adwæscan.
 56.435.10. Be ðæm ilcan he cwæð eft ierrenga ðurh
ðone ilcan witgan, he cwæð: Ic write on eow æfter eowrum geðeahte.
 56.435.12. Ðy ne wricð Dryhten no gelice ða gesiredan synne
& ða færlice ðurhtogenan, forðæm sio gesirede syn bið ungelic
eallum oðrum synnum.
 56.435.14. Ac sio ðe hrædlice ðurhtogen bið, sio bið
hwilum for giemeleste, hwilum for untrymnesse modes oððe lichoman.
 56.435.16. Sio ðonne ðe longe gesired bið, sio cymð symle
of yflum ingeðonce.
 56.435.17. Be ðæm wæs gecweden swiðe ryhte ðurh ðone
psalmscop on ðære heringe ðæs eadgan weres, & on ðæm forman
psalme, hit is gecweden ðæt he no ne sæte on ðæm wolberendan
setle.
 56.435.20. Forðæm wæs ðis gecweden ðe hit is swiðe
gewunelic ðætte domeras & rice menn on setelum sitten.
 56.435.21. Se ðonne sit on woles setle, se ðe yfel wyrcð mid
geðeahte.
 56.435.22. & se sit eac on wolberendum setle, se ðe
gesceadwislice tocnawan con god & yfel, & ðeah geleornað ðæt
he deð ðæt yfel.
 56.435.24. Se sit, swelce he sitte on ðæm stole ðæs
forhwierfdan gemotes, se ðe hine upahefeð on ða ofermetto swelcre
unryhtwisnesse ðætte he fullfremme hwelc yfel huru ðurh geðeaht.
 56.435.26. Forðæm swa micle swa se bið beforan ðe on
ðæm stole sitt ðæm oðrum ðe ðær ymb stondað, swæ bið
sio syn ðe longe ær geðoht bið, & ðonne ðurhtogen, ofer ða
ðe færlice geðoht bið, & ðonne ðurhtogen.
 56.435.29. Forðæm sint to manianne ða ðe lange
ymbsieriað ðæt hi ongieten hu micel wite hi sculun habban beforan
ðæm oðrum, forðæmðe hi nu nyllað bion ðara synnfullena
geferan, ac willað bion hira ealdormenn.
 57.437.1. Ðætte on oðre wisan sint to monienne ða ðe
oftrædlice lytla scylda wyrceað;
 57.437.2. On oðre wisan ða ðe hi gehealdað wið ða
lytlan scylda, & ðeah hwiltidum afellað on hefegum scyldum.
 57.437.5. On oðre wisan sint to manienne ða ðe oftrædlice
syngiað, & ðeah lytlum scyldum;
 57.437.6. On oðre wisan ða ðe hie wið ða læssan scylda
bewareniað, & ðeah hwilum afeallað on micla scylda.
 57.437.7. Hi sint to manienne, ðonne hi oft syngiað, ðeah hi
lytlum syngien, ðæt hie ma ðencen hu manega synna hi fremmað ðonne
hi ðencen hu micle hi hie gefremmen;
 57.437.10. & gif hi oferhycgen ðæt hi him ondræden
hiora lytlan synna, ðonne ðonne hi hi gesioð, ondræden hi him huru,
ðonne hi hi hrimað.
 57.437.12. Swiðe lytle beoð ða dropan ðæs smalan renes,
ac hi wyrceað ðeah swiðe micel flod & swiðe strongne stream,
ðonne hi gegaddrode beoð, forðonðe hira bið swiðe fela.
 57.437.14. Swiðe lytlum sicerað ðæt wæter & swiðe
degellice on ðæt hlece scip, & ðeah hit wilnað ðæs ilcan ðe
sio hlude yð deð on ðære hreon sæ, buton hit mon ær utaweorpe.
 57.437.17. Swiðe lytle bioð ða wunda on ðæm hreofan
lice, & ðeah, gif sio hreofl hit eal ofergæð, hio gedeð ðæt
ilce ðæt sio micle wund gedeð on ðæm breostum.
 57.437.19. Be ðæm is awriten on Salomonnes bocum ðætte
se, se ðe nylle onscunian his lytlan scylda, ðæt he wille gelisian to
maran.
 57.437.21. & gif he agiemeleasað ðæt he ða lytlan
hreowsige, & hwilum forcierre, he wile afeallan on ða miclan, ðeah hit
late sie.
 57.437.22. Ac hi sint to manienne, ðonne hi oft syngiað lytlum,
ðæt hie geornlice ongieten ðæt mon oft wyrs gesyngað on ðæm
lytlum synnum ðonne on ðæm miclum, forðæm hi mon onginð swa micle
ær betan swa hie mon ær ongiet;
 57.437.26. Ac ða lytlan mon ne gelefð to nanre synne, ac nimð
hi to gewunan, & hi ðonne ðy earfoðlicor gebet.
 57.437.27. Ðonon cymð oft ðætte ðæt mod him ærest
na ne ondræt ða lytlan scylda, ne, ðonne on last, ða miclan.
 57.437.29. Ac hit gewunað to ðæm synnum oð hit becymð to
sumum ealdordome ðara scylda, & ðonne swa micle læs onscunað ða
miclan swa hit ær orsorglicor gewunode to ðæm lytlum, & him ða
læs ondred.
 57.437.32. Ongean ðæt sint to manienne ða ðe hi
gehealdað wið ða lytlan scylda, & hwilum ðeah gedufað on ðæm
miclum, hi sint to manienne ðæt hi geornlice hi selfe ongieten,
forðæmðe hiora mod bið swiðe oft upahæfen, forðæmðe hi hi
habbað swa wærlice gehealden wið ða lytlan scylda.
 57.439.1. Ac him is ðearf ðæt hi for ðære orsorgnesse
ne ðurhtion hefigran scylda, ðæt is ðæt hi for hira
upahæfennesse ne befeallen on ðone pytt ofermetta, ðylæs hi
forswelge/ sio swelgend ðære upahæfenesse.
 57.439.4. Forðæm oft, ðonne hi oferswiðað utane ða
lytlan scylda, hi aðindað innane on idlum gilpe.
 57.439.5. & ðonne ðæt mod bið innan oferswiðed mid
ðæm ofermettum, hi toflowað swiðe hræðe ut, & ætiewað on
openum yfle.
 57.439.7. Forðæm sint to manienne ða ðe hi wið ða
lytlan scylda gehealdað, ond ðeah hwilum gedufað on ðæm miclum, hi
sint to manienne ðæt hi hi behealden ðæt hi innan ne afeallen ðonon
ðe hi wenað ðæt hi utan stonden, ðylæs sio upahæfenes for
ðære lytlan ryhtwisnesse him weorðe to wege micelre scylde æfter
ðæs ðearlwisan Deman dome & edleane.
 57.439.12. Ac ðonne hi wenað ðæt hi of hira ægnum
mægene hi hæbben gehealden wið ða lytlan scylda, ðonne weorðað
hi swiðe ryhtlice forlætene from Gode, oððæt hi afeallað on maran
scylda;
 57.439.15. Forðæm ðæt hi ongiten feallende ðæt hie
ær hiora agnes ðonces ne stodon, ðætte ðæt mod, ðe ær
wæs upahæfen for lytlum gode, si ðonne gebiged to miclum yfele.
 57.439.17. Ac hi sint to manienne ðæt hie ongieten ðæt
hie oft gesyngiað giet wyrs on ðæm ðæt hi hi wareniað wið ða
lytlan scylda ðonne hi don on miclum scyldum;
 57.439.19. Forðæmðe hi licettað hie unscyldge, ðonne hi
hi wæreniað wið ða lytlan.
 57.439.20. Ac hi hi ne ladiað nowiht, ðonne hi wyrcað ða
miclan & ða openan.
 57.439.21. Ðæt is open yfel beforan Gode ðæt mon ða
miclan do, ac ðæt is licettung haligdomes for monnum ðæt mon ða
lytlan forga, & ða miclan do.
 57.439.23. Be ðæm wæs gecweden on ðæm godspelle to
Fariseum ðæt hi wiðbleowen ðære fleogan, & forswulgun ðone
olfend.
 57.439.25. Swelce he openlice cwæde: ða lytlan yflu ge
fleoð, & ða miclan ge fretað.
 57.439.26. Ðæt is ðæt ilce ðæt eft wæs getæled
ðurh ðone muð ðære Soðfæstnesse, ðæt is Crist, he
cwæð: Ge tiogoðiað eowre mintan & eowerne dile & eowerne
kymen, & lætað untiogoðad ðætte diorwyrðre is eowra oðra
æhta, & ða bebodu ðe giet maran sint on ðære æwe ge no ne
healdað: ðæt is ryht dom & mildheortnes & treowa.
 57.439.31. Nis us nawht recceleaslice to gehiranne ðætte he
nemde ða undiorestan wyrta ðe on wyrttunum weaxe, & ðeah swiðe
welstincenda.
 57.439.33. Ðurh ðone stenc sint getacnode ða liceteras, ðe
willað habban ðone hlisan haligdomes, & don ðeah lytel godes;
 57.439.34. & ðeah hi for micel god ne don, hi wilniað
ðæt hi micel ðyncen, & hi mon widherge.
 58.441.1. Ðætte on oðre wisan sint to monianne ða ðe
nanwuht godes ne onginnað;
 58.441.2. On oðre wisan ða ðe hit onginnað, & wel ne
geendiað.
 58.441.4. On oðre wisan sint to manienne ða ðe nan god ne
onginnað;
 58.441.4. On oðre ða ðe hit onginnað, & no ne
geendiað.
 58.441.5. Ða ðonne ðe nan god ne onginnað, ne sint hi no to
lærenne hwæt hi don scylen, ær him si belagen ðæt hi ðonne
doð;
 58.441.7. Forðæmðe hi nyllað underfon ðæt uncuðe
ðæt hi gehirað, buton hi ær ongieten hu frecenlic ðæt is
ðæt hi cunnon;
 58.441.9. Forðæm nan mon ne bitt oðerne ðæt he hine
rære, gif he self nat ðæt he afeallen bið;
 58.441.10. Ne eac se, se his wunde sar ne gefret,ne wilnað he
nanes læces.
 58.441.11. Forðy him is ærest to cyðanne hu idel ðæt is
ðæt hi lufiað & hu unnytt, & siððan him is to reccanne hu
nyttwyrðe ðæt is ðæt hi forlæten habbað.
 58.441.13. Ærest hi sculon ongietan ðæt hi fleon ðæt
ðæt hi lufiað.
 58.441.14. Ðonne magon hi sið ieðelice ongietan ðæt
ðæt is to lufianne ðæt hi ær flugon.
 58.441.15. Micle ðy bet hi underfoð ðæt uncuðe, gif hi
on ðæm cuðan gewislice ongietað hwæt ðæron tælwyrðes
bið.
 58.441.17. Ðonne hi leorniað mid fulre estfulnesse ða soðan
god to secanne, ðonne hi mid fulle gesceade ongietað ðæt ðæt
wæs leas & idelnes ðæt hi ær heoldon.
 58.441.19. Ac gehiren hi ðæt ðas andweardan god bioð from
ælcre lustfulnesse swiðe hrædlice gewitende, & swaðeah sio scyld
ðe hi ðurh ða lustfullnesse ðurhtioð ungewitendlice bið
ðurhwuniende mid wræce;
 58.441.22. & nu ðæt ðæt hie lyst hi sculon nedenga
forlætan, & ðeah ðæt hi nu nedenga forlætað him bið eft to
wite gehealden.
 58.441.24. Oft ðeah weorðað men swiðe halwendlice afærde
mid ðæm ilcan ðingum ðe hi ær unnytlice lufedon: ðonne ðæt
geslægene mod gesihð swa healicne dem his agnes hryres, & ongit hine
selfne on swelcre frecennesse & on swelcne spild forlæd, ðonne
wiðtremð he, & onhupað, & ondræt him þæt ðæt he
ær lufode.
 58.441.28. Leornað ðonne to lufianne ðæt he ær
forhogde.
 58.441.29. Be ðæm wæs gecweden to Ieremie ðæm witgan,
ða he wæs onsended to læranne, hit wæs gecweden: Ic hæbbe ðe nu
todæg gesetne ofer rice & ofer ðioda ðæt ðu hi toluce &
toweorpe & forspilde & tostence & getimbrie & geplantige.
 58.441.32. Forðæm, buton he ðæt woh ær towurpe ne
meahte he noht nytwyrðlice ðæt ryht getimbrian;
 58.441.34. Forðæm, buton he of his hieremonna mode ða
ðornas ðære idlan lufan ær upatuge, unnyt he plantode on hi ða word
ðære halgan lare.
 58.443.2. Forðæm wæs eac ðætte sanctus Petrus ærest
towearp ðæt ðæt he eft timbrede.
 58.443.3. Ðæt wæs ða ða he Iudeas nolde nan wuht
læran hwæt hi don scolden, ac him cidde, forðæmðe hi ær dydon,
& ðus cwæð: ðone Nazareniscan Hælend ðæt wæs afandon
wer betwux eow on mægenum & tacnum & foretacnum, ða worhte Dryhten
ðurh hine ongemang eow, ðone ge beswicon ðurh unryhtwisra monna honda,
& ofslogon & ahengon ðurh eower geðeaht, swa swa hit God æt
fruman wisse, & ðeah geðafode;
 58.443.9. Se ilca God hine eft aweahte to onliesanne ða
gehæftan on helle.
 58.443.10. Forðæm him ætwat Petrus ða dæde ðe he
walde, siððan hi ongeaten hiora wælhreownesse, ðæt hi wæren
gedrefde & geeaðmedde, & ðæs ðe nytweorðlicor gehierden ða
halgan lare, ðe hi ær wilnodon ðæt hi gehiran mosten.
 58.443.13. Ða andwyrdon hin ða Iudeas, & cwædon: Hwæt
magon we his nu don, broður Petrus?
 58.443.15. Petrus andswarode, & cwæð: Doð ærest
hreowsunga, & weorðað siððan gefullwade.
 58.443.16. Ða edniwunge & ða lare hi swiðe hrædlice
forsawen, ðær hi ær ne ongeten ðone hryre & ða toworpennesse
hira wælhreownesse ðurh his ðreaunga.
 58.443.18. Gelicost ðæm ðe sancte Paule wæs, ða him
ðæt leoht com of hefonum, & hine gebregde: næs him no ða giet to
gecweden hwæt he mid ryhte ðonon forð don scolde, ac him wæs gesæd
hwæt he ær to unryhte dyde .
 58.443.21. Ac ða he swa gebreged on eorðan feoll, & ascode,
& cwæð: Hwæt eart ðu, Dryhten?
 58.443.23. Ða wæs him swiðe hraðe geandwyrd: Ic eom se
Nazarenisca Hælend, ðe ðu ehtst.
 58.443.24. & ða cwæð he: Dryhten, hwæt hætst ðu
me ge don?
 58.443.24. Ða ondwyrde him Dryhten: Aris, & gong to geonre
byrig;
 58.443.25. Ðe mon sægð ðara hwæt ðu don scealt.
 58.443.26. Loca nu, hu Dryhten wæs sprecende of hefonum to his
ehtere, & hine ðreade for his ærgedonan weorcum.
 58.443.28. Ærðæmðe he him sæde hu he hine
forðhealdan sceolde, ða wæs gehroren sio upahæfenes Paules & eal
ða weorc ðe he ðurh ða worhte.
 58.443.30. & sona æfter ðæm hryre ðære
upahæfennesse he ongan timbrian eaðmodnesse.
 58.443.31. Ða ða he wilnode lare æt Gode, ða gefeoll se
egeslica ehtere to ðon ðæt he swa micle stranglicor arise swa he
hefiglicor afeoll.
 58.443.33. Swa sint to teweorpanne ærest ða ðe nan god ær
ne dydon ðurh ðreaunge of ðære heardnesse hiora yfelnesse, to ðæm
ðæt hi sien eft on firste arærde & gestonden on ryhtum weorce;
 58.443.35. Forðæm we ceorfað heah treowu on holte ðæt
we hi eft uparæren on ðæm botle, ðær ðær we timbran willen,
ðeah we hi for hrædlice to ðæm weorce don ne mægen for grennesse,
ærðæmðe hi adrugien.
 58.445.2. Ac swa swa hi swiður adrygde bioð on eorðan swa hi
mon mæg orsorglicor upfegean.
 58.445.4. Ongean ðæt sint to manienne ða ðe næbre
nyllað fulfremman ðæt god ðæt hi onginnað, ðæt hi ongieten
mid wærlice ymbeðonce ðætte, ðonne ðonne hi forlætað hiora
willes & hiora gewealdes ða god ðe hi getiohchod æfdon to donne,
ðæt hi ðonne mid ðy dilgiað ða ðe hi ær ongunnon;
 58.445.8. Forðæm, gif ðæt ne wexð ðæt hie
tiohhiað to donne, ðonne wanað ðæt ðæt hi ær dydon.
 58.445.9. Ac ælces mannes mod on ðys middangearde hæfð
scipes ðeaw.
 58.445.10. Ðæt scip wile hwilum stigan ongean ðone stream,
ac hit ne mæg, buton ða rowend hit teon, ac hit sceal fleotan mid ðy
streame: ne mæg hit no stille gestondan, buton hit ankor gehæbbe,
oððe mon mid roðrum ongean tio;
 58.445.13. Elles hit gelent mid ðy streame.
 58.445.14. Swa deð sio forlætnes ðæs godan weorces.
 58.445.14. Hio winð wið ða god ðe mon ær gedon
hæfð, buton mon simle swincende & wyrcende sie god weorc oð ende.
 58.445.16. Be ðæm wæs gecweden ðurh Salomon ðone
snotran, he cwæð: Se ðe his willum for his slæwðe forlætt his
godan weorc, he bið gelicost ðæm men ðe his towirpð.
 58.445.18. Be ðæm wæs eac gecweden ðurh Iohannis ðone
godspellere to ðære ciricean biscepe ðe Sardis hatte, he cwæð: Bio
ðu wacor, & gebet ða weorc ðe deadlicu sint in ðe: ne mette ic no
ðin weorc fullfremed beforan minum Gode.
 58.445.22. Forðæm he cwæð ðæt he forðy ne funde
his weorc fulfremed beforan Gode, ða ðe he ær worhte, forðæmðe he
ða ne worhte, ða ðe he ða wyrcean sceolde.
 58.445.24. Swa eac, gif we ne gebetað ðæt on us deadbæres
is ðurh synna, ðonne acwilð ðæt ðætte on us ær lifde ðurh
god weorc.
 58.445.26. Eac hi sint to manienne ðæt hi geornlice geðencen
ðætte hit bið wyrse ðæt mon a onginne faran on soðfæstnesse
weg, gif mon eft wile ongeancierran, & ðæt ilce on faran.
 58.445.28. Forðæm, gif us ne lyst ðæra ærrena yfela
ðe we ær worhton, ðonne ne gælð us nan ðing te fullfremmanne ða
godan weorc ðe we nu wyrceað.
 58.445.30. Ac hi scoldon gehiran ðone cwide ðe awriten is on
ðæm ærendgewrite sancte Petres;
 58.445.32. Hit is awriten ðæt him wære betere ðæt hi
no soðfæstnesse weg ne ongeaten, ðonne hi underbæc gecerden,
siððan hi hine ongeaten.
 58.445.33. Eac hi sculon gehiran ðone cwide ðe be him awriten
is on ðæm bocum ðe hatton Apocalipsin, hit is awriten ðæt se engel
cwæde be ðæm biscepe to sancte Iohanne: Eala, wære he auðer,
oððe hat, oððe ceald.
 58.445.36. Ac forðonðe he is wlaco, & nis nauðer, ne hat,
ne ceald, ðeah ic hine supe, ic hine wille eft utaspiwan of minum muðe.
 58.447.2. Se ðonne bið wearm, nalles wlaco, ðe god geornlice
onginð, & eac geendað.
 58.447.3. Ac se bið ceald ðe nan god ne onginð.
 58.447.4. Ac swa swa ðæt cealde ærest onginð wlacian,
ær hit fulwearm weorðe, swa eac ðæt wearme wlacað, ær hit
eallunga acealdige.
 58.447.6. Swa eac se ðe forlæt ðone cele ungetreownesse.
 58.447.6. & wyrð wlacra treowa, & nyle ðonne ðæt
wlæce oferwinnan, & wearmian oð he wealle.
 58.447.8. Butan tweon, se ðe to lange & to fæste wunað
on ðæm wlacum treowum, he geortreowð ðæt he æfre mæge on
welme weorðan, oððæt he mid ealle acolað;
 58.447.10. & ðeah he ær truwige, ðonne he ceald bið,
ðæt he mæge wearm weorðan, he geortriewð, ðonne he wlacu bið,
gif he to longe on ðæm stent.
 58.447.11. Swa eac se ðe nu giet on synnum is, næfð he no
forlæten ðone truwan & ðone tohopan his gehwearfnesse;
 58.447.13. Ac se, se ðe æfter his gehwerfnesse to lange
wlæc bið, ðonne lytlað him se tohopa ðe he hæfde, ða he synful
wæs.
 58.447.15. Forðæm wilnað God to ælcum men ðæt he sie
oððe wearm oððe ceald, ðylæs he for wlæcnesse sie utaspiwen.
 58.447.17. Forðæm se cealda ðencð to wearmianne, & se
wearma welð on godum cræftum, ðylæs he sie wealg for wlæcnesse,
& forðæm weorðe utaspiwen.
 58.447.19. Forðæm ælc wæter bið ðy unwerodre to
drincanne, æfterðæmðe hit wearm bið, gif hit eft acolað, ðonne
hit ær wære, ær hit mon o ongunne wleccan.
 59.447.22. Ðætte on oðre wisan sint to monianne ða ðe
diegellice yfel doð, & god openlice;
 59.447.23. & on oðre wisan ða ðe willað helan ðæt
hi to gode doð, & of sumum ðingum openlice cyðað ðæt hie
willað ðæt men wenen ðæt hi yfle beon.
 59.447.26. On oðre wisan sint to manienne ða ðe yfel
degellice doð, & god openlice;
 59.447.27. On oðre wisan ða ðe ða god helað ðe hi
doð, & ne reccað hwæt him mon ymbe ræswe.
 59.447.28. Ða ðonne sint to manienne ða ðe yfel degellice
doð, & god openlice, ðæt hi geðencen hu hrædlice se eorðlica
hlisa ofergæð, & hu unanwendendlice se godcunda ðurhwunað.
 59.447.30. Hi sint to manienne ðæt hi on ðara ðinga ende
hiora modes eagan afæstnien, & gesion ðætte ðis mennisce lof
swiðe hrædlice gewit, & se uplica Dema & se eca ða deglan scylda
ealla wat, & simle bið gearo to ðæm edleanum.
 59.449.1. Ac ða dieglan yfel habbað ecne gewutan on ðæm
godcundan Deman.
 59.449.2. Ac ða god ðe hi openlice doð beforan monnum beoð
fulneah swelce hi sien butan gewitnesse, forðæm hi næbbað ece
gewitnesse.
 59.449.4. Ac hi habbað ece gewitnesse ðara yfela ðe hi
diegellice doð, ðonne hi heolað from monnum ðæt hi secggan scoldon,
& secgað ðæt hi heolan scoldon.
 59.449.6. Be swelcum monnum cwæð Dryhten ðæt hi wæren
gelicost deadra manna byrgennum, ða bioð utan oft swiðe wlitige geworhte,
& bioð innan swiðe fule gefylde.
 59.449.8. Swa bioð ða ðe hira god eowiað beforum monnum,
& hira yfel helað oninnan him selfum: hi licettað, & woldon lician
for manna eagum utane buton godum weorcum innane.
 59.449.11. Ac hi sint to manienne ðæt hi ne forsion ða god
ðe hi doð, ac wenen him maran mede to ðonne hi wenað.
 59.449.12. To swiðe hi hi forsioð, gif hi him maran mede to ne
wenað ðonne eorðlices lofes, & him ðær genog ðyncð.
 59.449.14. Hi sellað wið to lytlum weorðe ðæt ðæt
hi meahton hefonrice mid gebycggan: sellað wið manna lofe.
 59.449.15. Be ðæm cwæð Dryhten on his godspelle ðæt
ðæt wære hira med.
 59.449.16. Ac forðæmðe hi ðæt god openlice doð, &
ðæt yfel diegellice, hi tacniað mid ðæm ðæt men scylen
onscunian ðæt ðæt hie degellice doð, & lufian ðæt hi
openlice doð: for ðære bisene hi libbað ðeah oðrum monnum, &
cwelað him selfum.
 59.449.20. Ongean ðæt sint to manienne ða ðe god
diegellice doð, & swaðeah on sumum weorcum geliccetað ðæt hi
openlice yfel don, & ne reccað hwæt men be him sprecen, hi sint to
manienne ðæt hi mid ðære licettunge oðrum monnum yfle bisene ne
astellen, ðeah hi self teladon ðæt hi mid ðære licettunga oðre
men ne dwellen ne him ne derigen, ðylæs hit sie ongieten ðæt hie
lufigen hi selfe swiður ðonne hiora niehstan, swelce hi hie selfe drencen
mid wine, & ðæm oðrum sellen attor.
 59.449.27. Ac ðonne hi ða yflan bisne openlice doð, &
ðæt god degellice, ðonne ne helpað hi mid oðrum ðara nauht hira
niehstum, mid oðrum hi him deriað.
 59.449.29. Forðæm swa hwa swa hilð his godan weorc,
forðæmðe he wile fleon idel gielp, ðonne ne læt he nanne oðerne
æfter him on ða godan weorc, ðonne he nyle ða bisne oðrum eowian
ðe he mid ryhte eowian sceal.
 59.449.32. He deð swelce he plantige treowu, & ceorfe of ða
wyrtruman.
 59.449.33. Be ðæm cwæð Crist on his godspelle: Doð
eower godan weorc beforan mannum, ðæt hi mægen weorðian eowerne
Fæder ðe on hefonum is.
 59.449.35. Ac swaðeah is awriten on ðæm ilcan bocum ungelic
cwide ðissum, ðæt is ðæt he cwæð: Behealdað eow ðæt ge
ne don eowre ryhtwisnesse beforan monnum, ðylæs hi eow herien.
 59.451.1. Ac hwæt wile ðæt nu beon weorca ðæt us on
oðerre stowe forbiet ðæt we hit beforan mannum don, on oðerre
lærð buton ðæt we hit forðæm helen, ðæt us mon ne herige,
& forðy yppen ðæt mon God herige, & oðre men ða ilcan bisne
underfon?
 59.451.5. Ac ðær ðær us God forbead ðæt we ure
ryhtwisnesse beforan monnum dyden, he us gecyðde forhwy he hit forbead, ða
he cwæð ðylæs hi eow herigen.
 59.451.7. Ond eft ða he us het ðæt we hit beforan monnum
dyden, ða cwæð he sona ðæræfter, to ðon ðæt hi
weorðigen eowerne Fæder ðe on hefonum is.
 59.451.9. On ðæm twæm wordum he us getacnode for hwelcum
ðingum we sceolden ure godan weorc helan, & for hwelcum we hi sceolden
cyðan, for ðæm ðætte ælc mon, swa hwæt swa he for gode don
wolde, ðæt he hit ne do for ðæm anum ðæt hine man herige, ac ma
for Gode.
 59.451.13. For ðæm ðingum bið ælc god weorc god, sie
swa open swa degle, swæðer hit sie.
 59.451.15. Ðonne se mon no his ægenne gielp mid ne secð, ac
ðæs uplican Fæder, ðeah he hit openlice do, he hit gediegleð mid
ðy ðæt he hæfð ðæs gewitnesse ðe he ðær cweman
ðencð ðæt he hit for Gode dyde, næs for gielpe.
 59.451.18. Ac se ðonne se hit degellice deð, & ðeah wolde
ðæt he wurde arasod, & siððan forðy hered, ðeah hit ðonne
nan mon nyte, swaðeah hit bið beforan monnum gedon, emne swelce hit sie on
ealra ðara gewitnesse gedon ðe he on his mode wilnode ðæt hit
hereden.
 59.451.22. Forðæm hit is betere, swa swa we ær cwædon,
ðætte ælc mon adryge of oðerra monna mode ðone wenan be him
ælces yfeles, swa swa he butan synne fyrmest mæge, forðæm, gif he
swa ne deð, ðonne scencð he ða scylde mid ðære bisene ælcum
ðara ðe him ænges yfles to wenð.
 59.451.26. Forðæm hit gebyreð oft, ðonne hwa ne recð hu
micles yfeles him mon to wene, ðeah he self nan yfel ne do, ðæt he
ðeah gesyngað ðurh ða ðe be him bisniað.
 59.451.28. Be ðæm cwæð sanctus Paulus to his giongrum,
ða ða he sumun liefde to ðicgganne ðætte he nolde ðæt hi ealle
ðigden, ðylæs ða untruman be him bisneden, & ðurh ðæt
wurden astyrede mid ðæra costunga hwelcre ðe hi eft wiðstondan ne
meahton;
 59.451.31. Forðæm he cwæð: Lociað nu ðæt ðios
eowru leaf ne weorðe oðrum monnum to biswice.
 59.451.33. Ond eft he cwæð be ðæm ilcan: ðonne
forwyrð ðin broður for ðinum ðingum, for ðone ær Crist
geðrowade.
 59.451.34. Swa ðonne ge gesyngiað wið eowre broðer, &
ofsleað hira untruman gewit, ðonne gesyngige ge wið God.
 59.451.36. Ðæt ilce mænde Moyses, ða he cwæð: Ne
cweðe ge nan lað ðæm deafan.
 59.453.1. & eft he cwæð: Ne screnc ðu ðone blindan.
 59.453.2. Se ðonne cwið yfel ðæm deafan, se ðone
æfweardan tælð, gif he hine unscyldigne wat.
 59.453.3. & se screncð ðone blindan, ðe ðone
ungesceadwisan mirð mid ðy ðe he his god degellice deð, & ðeah
licet swelce he yfel do.
 60.453.6. Ymbe ðæt, hu mon monige scyndan scyle to ðæm
ðætte his godan dæda ne weorðen to yflum dædum.
 60.453.8. Ðis sint nu ða lara ðe ðæs modes hierdas &
ðære sawle sceolon ealle men læran ðæt hi ealneg hæbben ða
sealfe gearuwe ðe to ðære wunde belimpe ðe hi ðonne gesion.
 60.453.10. Forðæm hit bið swiðe geswincful ðæt mon
ælcne mon scyle on sundrum læran, hit is ðeah earfoðre ealle
ætsomne to læranne, forðæmðe he sceal gemetgian swa cræftelice
his stemne ðætte he æghwelcum men finde ðone læcedom ðe him to
gebyrge, forðæmðe ða mettrymnessa ne beoð ealra manna gelica.
 60.453.14. & huru ðæt he self do swa swa he oðre
lærð, forðon ðæt he mæge self gan orsorglice betwuxn oðerra
monna unðeawas, swa swa scearp sweord ða wunde tosceat on tu, &
gæð gehalre ecgge forð.
 60.453.17. Ond ðæt he huru swa egesige ða ofermodan,
ðæt he ða eaðmodan mid ðy to swiðe ne fære;
 60.453.19. Ond swa lære ða oðre eaðmetta, swa he ðone
ege to swiðe ðæm oðrum ne geiece;
 60.453.20. Ðæt he swa frefre ða eaðmodan, swa ða
ofermodan ne weorðen unmidlode;
 60.453.21. Ond swa lære ða slawan geornfulnesse godes weorces,
swa he ða geornfullan to ungemetlice ne geswence;
 60.453.22. Ond swa tilige hira geswinc to gemetgianne, swa he ða
idlan ne gedo orsorge, ðæt hi forðy ne aslawien;
 60.453.24. Ond ðæt he swa stiere ðæm ungeðyldegum
irsunga, swa he ðone hnescan ðafettere on recceleste ne gebrenge;
 60.453.25. & ðeah swa tilige hi to onælenne, swa hi ða
hatheortan ne forbærnen;
 60.453.26. Ond swa eac ða uncystigan cysta lære, swa he ða
cystgan on merringe ne gebringe;
 60.453.28. Ond swa eft ða rummodan fæsthafolnesse læren,
swa hi ða uncystegan on yfelre hneawnesse ne gebrengen;
 60.453.29. Ond swa læren ða wifgalan gesinscipe, swa hi ða
forhæbbendan ne gebrengen on unryhthæmde;
 60.453.31. & swa ða forhæbbendan læren forhæfdnesse,
swa hie ne forsion ðone gesinscipe;
 60.453.32. Ond swa wilnigen to oleccanne ðæm godum, & hi
to herianne, swa hi huru ne oleccen ðæm yflum;
 60.453.33. Ond swa herien ðæt mæste god, swa hi ðæt
læste ne forsion;
 60.453.34. Ond eft swa herie ða ðe lytel god doð, ðæt hi
ne wenen ðæt hi genog don.
 61.455.1. Ymbe ðæt hu mon ænne mon scyndan scyle, ðonne
he yfle costunga monege ðrowað.
 61.455.3. Ðæt bið eac swiðe hefig broc ðæm lareowe
ðæt he scyle on gemænre lare, ðær ðær he eall folc ætsomne
lærð, ða lare findan ðe hi ealle behofigen;
 61.455.5. Forðæm hira unðeawas bioð swiðe ungelice.
 61.455.5. & ðeah bið giet earfoðre ælcne on sundrum to
læranne, forðæmðe manege bioð ðe hæbbað ða unðeawas
ealle ðe mon eallum monnum forbeodan sceolde.
 61.455.8. Oft eac gebyreð ðætte sume bioð to ungemetlice
bliðe for sumum gesælðum, oððe for ðæs blodes styringe, &
eft swiðe hræðe for sumum ungesælðum to ungemetlice unbliðe.
 61.455.10. Forðæm is to giemanne ðæm lareowe ðæt he
swa swiðe stiere ðære unrotnesse ðæt he to swiðe ne geiece ða
ungemetlican blisse;
 61.455.12. Ond eft swa gemidlige ða blisse ðe of ðære
orsorgnesse cymð ðæt sio unrotnes to swiðe ne weaxe ðe of ðære
færlican gedrefednesse cymð, oððe of yfles blodes flownesse.
 61.455.15. Forðæm oft ða oferbliðan weorðað gedrefde
for ungemetlicre onettunga, ðonne him hwæthwugu wiðstent ðæt hi ne
magon swa hrædlice forðbrengan ðæt hi tiohhiað swa hi woldon.
 61.455.17. Swa eac ða swiðe unrotan bioð oft gedrefde mid
ungemetlice ege, & ðeah hwilum bioð genedde mid sumre fortruwodnesse
ðæt hi onginnað ðæt ðæt hi willað.
 61.455.20. Swa ðonne sceal se magister gemetgian ðone
færlican ege ðæt ðær ðeah ne weaxe to ungemetlice beldo, &
swaðeah swa ðrycce ða belde on ðæm oferbliðum ðæt ðær
ðeah ne weaxe on him sio ofðrycnes ðæs eges, ðe cymð of ðæs
yflan blodes flownesse.
 61.455.23. Hwelc wundor is ðæt, ðeah ðæs modes læcas
behealden ðas lare, ðonne ðæs lichoman læcas habbað swelce
gesceadwisnesse on hira cræfte?
 61.455.25. Ac hwilum ðeah ofðrycð ðone lichoman ungemetlicu
mettrymnes.
 61.455.26. Ongean swelce mettrymnesse mon beðorfte stronges
læcedomes, ðær se mettruma lichoma hine adreogan meahte.
 61.455.28. Forðæm is ðæm læce swiðe geornlice to
giemanne ðæt he swa strangne læcedom selle ðæm seocan, swa he
mæge ða mettrymnesse mid geflieman, & eft swa liðne swa se tydra
lichoma mæge astandan, ðylæs he ægðer afierre of ðæm lichoman
ge ða mettrymnesse ge eac ðæt lif.
 61.455.32. Ac ðonne he deð ðæm siocan swiðe
gesceadwislicne fultum, ðonne he afliemð æt anum cierre ða
mettrymnesse, swa ðæt he ðeah ðæm lichoman ne dereð.
 61.457.1. Ac forhwy ne mæg ðonne micle ma ðæs modes
læce gehælan ða adle ðæra unðeawa monigra monna mid anre lare,
ðonne swa micle manigfaldran bioð ðæs modes læcedomas ðonne
ðæs lichoman?
 61.457.4. Ond ðeah ðæs lichoman læcas oft æt anum
cierre ægðer doð, ge ðæm lichoman gebeorgað, ge eac ða
mettrymnesse/ afliemað.
 62.457.7. Ðætte hwilum ða leohtan scylda bioð beteran to
forlætenne, ðylæs ða hefigran weorðen ðurhtogene.
 62.457.9. Oft eac gebyreð ðætte twegen unðeawas hreosað
on ænne man, oðer læssa, oðer mara.
 62.457.10. Forðæm sceal ðæs modes læce ær tilian
ðæs ðe he wenð ðæt ðone mon ær mæge gebrengan on
færwyrde.
 62.457.11. Hwilum ðeah, ðær ðær mon oðres tiolað,
ðær weaxð se oðer.
 62.457.12. Forðæm sceal se gesceadwisa læce lætan ær
weaxan ðone læssan, & tilian ðæs maran;
 62.457.14. Oððæt sio tid cume ðæt he ðæs oðres
tilian mote, buton he begra ætgæddre getilian mæge.
 62.457.15. Ne gaderað he no mid ðy unðeawas, ac tilað
ðæs gewundedan werpe ðe he bewitan sceal, oððæt he hine fullice
gehælan mæge.
 62.457.16. Oft weorðað ða oferswiðde mid unryhthæmde
ða ðe ne magon forlætan hira gifernesse.
 62.457.18. Oft eac gebyreð ðæm ðe him ægðer ðissa
ondrædað, gif hi hi wið ægðer gehealdað, ðæt hi befeallað
on idelgielp, forðæmðe nan mon ne mæg nauðer ðissa swa
forlætan ðæt ðæt oðer ne weaxe.
 62.457.21. Hwæðres ðonne ðara yfela is betere ær to
tilianne, buton swæðres swæðer frecenlicre is?
 62.457.22. Forðy is betere ðæt mon læte sume hwile weaxan
ðæt idelgielp, oððæt mon fullice mæge getilian ðæs
unryhthæmdes.
 62.457.24. Forðæm cwæþ sanctus Paulus to his cnihte, ða
he ongeat ðæt he wolde oðer twega, oððe ða giet yfel don, oððe
mid his gode him wilnian lofes, ða cwæð he: Gif ðu wille ðæt ðu
ne ðyrfe ðe ondrædan ðinne Hlaford, do tela: ðonne hereð he ðe
.
 62.457.28. Ne scyle ðeah nan mon for ðæm anum ðingum don
ðæt ðæt he to gode deð, ðæt he ne ðyrfe his hlaford
ondrædan, ne eft for ðæm anum ðe he wilnige eorðlices lofes.
 62.457.30. Forðæm se æðela lareow sanctus Paulus, ða he
ongeat ðæt he ægðer ne meahte his cniht gelæran ge ðæt
ðæt he yfel forlete, & eac ðæt he forðy nanes lofes ne wilnode,
ða liefde he him ðone gielp to sumre hwile, & forbead ðæt yfel.
 62.457.33. Ða he him geðafode ðone gielp, ða forbead he him
ðæt yfel, for ðæm ðæt he ðy ieð meahte ðæt oðer
forlætan ðe he on ðæm oðrum hæfde ðæt hine lyste.
 63.459.4. Ðætte ða untruman mod mon ne scyle ellenga to
healice læran.
 63.459.6. Þæm lareowe is to wietanne ðæt he huru nanum
men mare ne beode ðonne he acuman mæge, ðylæs se rap his modes
weorðe to swiðe aðened, oð he forberste.
 63.459.8. Forðæm sio hea lar is betere manegum monnum to
helanne, & feawum to secgganne.
 63.459.9. Be ðæm cwæð sio Soðfæstnes ðurh hi
selfe, ðæt is Crist, he cwæð: Hwa wenstu ðæt sie to ðæm
getreow & to ðæm wis brytnere ðæt hine God gesette ofer his
hired, to ðæm ðæt he him to tide gemetlice gedæle ðone
hwæte?
 63.459.13. Ðurh ða gemetgunge ðæs hwætes is getacnod
gemetlico word, ðylæs hira mon ma geote on ðæt undiope mod ðonne
hit behabban mæge, ðæt hi ðonne oferflowe.
 63.459.15. Be ðæm cwæð sanctus Paulus: Ic ne mæg no to
eow sprecan swa swa to gæstlicum, ac swa swa to flæsclicum;
 63.459.17. Forðæm ge sint giet cilderu on eowrum geleafan,
ðy ic sceal sellan eow giet mioloc drincan, nalles flæsc etan.
 63.459.18. Forðæm wæs eac ðætte Moyses behelede ða
ofermætan bierhto his ondwlitan beforan ðæm folce, ða he com from
ðære dieglan spræce Dryhtnes, forðæmðe he ða giet nolde hi
læran ða diegelnesse ðære halgan æ, ne hi ða giet ne meahton hi
ongietan.
 63.459.22. Forðæm wæs eac beboden ðurh Moyses, gif hwa
adulfe pytt, & ðonne forgiemeleasode ðæt he hine betynde, &
ðær ðonne befeolle on oððe oxa oððe esol, ðæt he hine
scolde forgieldan.
 63.459.25. Swa eac swa hwa swa becymð to ðæm hiehstan
wisdome, & ðonne ne forhilð ða diogolnesse ðæs godcundan
wisdomes ðæm dysegum, he bið scyldig geteald, gif he gebrengð auðer
oððe clænne oððe unclænne on ormodnesse.
 63.459.28. Be ðæm cwæð Dryhten to ðæm eadgan Iobe:
Hwa sealde kokke wisdom?
 63.459.29. Ðæt getacnað ðætte æghwelc ðæra
halgena lareowa ðe nu lærað on ðære ðisternesse ðisses
middangeardes habbað onlicnesse ðæm kokkum, ðe on ðistrum niehtum
crawað.
 63.459.32. Ðonne græt se lareow swa swa kok on niht, ðonne
he cwið: Nu us is tima ðæt we onwæcnen of slæpe.
 63.459.33. Ond eft, ðonne he cwið: Onwæcnað, ge ryhtwisan,
& ne syngiað ma.
 63.461.1. Ðæs cocces ðeaw is ðæt he micle hludor
singð on uhtan ðonne on dægred.
 63.461.2. Ac ðonne hit nealæcð dæge, ðonne singð he
smælor & smicror.
 63.461.3. Swa sceal ælc gesceadwis lareow opene lare &
swutole ðæm ðiestrum modum bodian, & nane wuht ðære dieglan
& ðære diopan lare ðonne giet cyðan.
 63.461.6. Ac siððan hi gesion ðætte ða ðistran mod
ðæra dysegena monna auht nealæcen ðæm leohte ðære
soðfæstnesse, ðonne sculon hi him eowian diogolran & diopran lara of
halgum bocum.
 64.461.9. Be ðæm weorcum ðæs lareowes & be his
wordum.
 64.461.10. Hit is nu ðearf ðæt we for lufum eft cierren
betwuxn oðrum spræcum to ðæm ðe we ær spræcon.
 64.461.11. Ðæt is ðætte ælc lareow swiðor lære
mid his weorcum ðonne mid his wordum.
 64.461.12. Hwæt, se kok ðe we ær ymb spræcon,
ærðæmðe he crawan wille, hefð up his fiðru, & wecð hine
selfne: & hine selfne bet.
 64.461.14. Swa is ðearf ðæt se lareow ærest awecce hine
selfne, ðæt he wacie on ðære geornfulnesse godra weorca, ðylæs
he oðre awecce mid his wordum, & himself aslawige godra weorca.
 64.461.17. Ac hudenige ærest hine selfne, oð he wacige, &
ahrisige siððan oðre to geornfulnesse godra weorca;
 64.461.18. Ðaccige hine selfne mid ðæm fiðrum his
geðohta.
 64.461.19. Ðæt is ðæt he behealde ðurh ða wæccan
his smeaunga ærest hwæt on him selfum unnyttes sie, & ðreage
ærest hine selfne ðearlwislice on his geðohte, & siððan mid his
lare geedniwige oðerra monna lif.
 64.461.22. Ærest he sceal wrecan on him selfum his agnu yfelu
& ða hreowsian, & siððan oðerra monna cyðan & wrecan.
 64.461.24. Ærest hi sculon eowian on hiora agnum weorcum eall
ðæt hi eft læran willað mid hiora wordum, swa ðætte ða weorc
clipien ær, ær ða word.
 65.461.27. Ðonne hwa ðis eall gefylled hæbbe, hu he ðonne
sceal hine selfne geðencan & ongietan, ðylæs hine auðer, oððe
his lif oððe his lar to upahebbe.
 65.461.29. Oft eac ða lareowas weorðað onstyrede mid diegelre
blisse, ðonne hi ongietað ðæt hi gemetlice & medomlice
lærað.
 65.461.30. Ac him is ðonne micel ðearf ðæt he hine
hrædlice selfne gewundige mid ðy ege ðæt he him ondræde,
ðylæs he weorðe upahæfen for his wordum;
 65.463.1. Ðætte ðær ðær he oðerra monna wunda
lacnað, he self ne weorðe aðunden on upahæfennesse for ðære
giemeleste his hælo;
 65.463.3. Ðæt he hine selfne ne forlæte, ðær he
oðerra freonda tilige, & him self ne afealle, ðær ðær he oðre
tiolað to ræranne.
 65.463.5. Forðæm oft ða cræftas & ða mægenu
weorðað te færwyrde ðæm ðe hi hæfð, ðonne hi for hira
giemeleste hie fortruwiað on ðæm cræftum ðe hi hæbbað, &
hi nyllað iecan: ðonne weorðað hi him to færwyrde, forðæm simle
ða cræftas winnað wið ðæm unðeawum.
 65.463.9. Ac ðæt mod oft olecð him selfum, & ðonne for
ðære oleccunga forlæt ðone ege his selfes ymbeðances.
 65.463.10. Ðonne gerest ðæt mod hit orsorglice on ðære
fortruwunga.
 65.463.11. Ðonne cymð se lytega sætere to ðæm slawan
mode, & ateleð him eall ðæt he ær to gode gedyde, &
geræcð him ðonne to geleafsuman ðæt he sie se gesælgosta on
eallum cræftum ofer ealle oðre men, oððæt he wyrð aðunden &
upahæfen on his mode.
 65.463.15. Ond ðonne beforan ðæs ryhtwisan Deman eagum him
wyrð ðæt gemynd ðæra mægena & ðæra cræfta to swiðe
diopum seaðe, & he ðær ðonne swiðe hefiglice on giefielð,
forðæmðe he afelð beforan ðæm Gode ðe eaðmodnesse lareow is,
ðonne he hine upahefeð beforan him selfum for his cræftum.
 65.463.19. Be ðæm wæs gecweden ðurh Ezechiel ðone
witgan, he cwæð: Astig eft ofdune ðonan ðe ðu wenst ðæt ðu
wlitegost sie.
 65.463.21. Swelce he openlice cwæde: For ðæm wlite ðinra
cræfta ðu wurde upahæfen, & ðonan ðu wyrst geniððrad.
 65.463.23. Eft se ilca witga sæde bispell bi Hierusalem, &
tælde ðæt mod ðe for his cræftum ofermodgede, ða he cwæð:
Dryhten cwið to ðisse byrg: ðu wære fulfremed on minum wlite, &
ða fortruwdes ðu ðe for ðæm, & forlæge ðe ðines ægnes
ðonces.
 65.463.26. Ðonne bið ðæt mod upahæfen for ðære
fortruwunga his cræfta, ðonne hit for hiora geearnunga gilpð, &
orsorglice fægnað on him selfum.
 65.463.28. Ac ðurh ða fortruwednesse hit wyrð getogen to
ðon ðæt hit wyrð forlegen on ofermettum.
 65.463.29. Ærest se awiergda gæst hit lærð utane ðone
gielp, oððæt he ingæð ðurh ða ofermetta, & hit siððan
gebregð on manegum unðeawe.
 65.463.31. Be ðæm worde is to ðenceanne ðe he cwæð to
ðæm burgwarum: Ge eow forlægon eowres ægnes ðonces.
 65.463.33. Ðæt is ðætte ðæt mod sona swa hit God
forsihð, swa secð hit his agenne gielp, & gæderað him ðonne
selfum to lofe eall ðæt god ðæt him forgiefen wæs to Godes lofe;
 65.463.36. Wilnað mid ðy to gebrædenne his ægen lof,
& higað wið ðæs ðæt he wolde hu he eallum monnum
weorðfullicost & wunderlicost ðuhte.
 65.465.2. Se bið forlegen on his agnum willan se ðe hine selfne
diofle befæst, & Dryhten forlæt for mennisces lofes wilnunga.
 65.465.3. Be ðæm cwæð Dauid on ðæm siofan &
hundsiofantiogoðan psalme, he cwæð: Dryhten geðafode ðæt hiora
mægen & hiora cræft wære gehæft, & hiora wlite wære on
hira feonda honda.
 65.465.6. Gehæft bið hiora cræft, & hira wlite on hiora
feonda hond gelæd, ðonne se ealda feond onwald hæfð ðæs
beswicenan modes for ðære upahæfennesse, ðonne hit hit upahefð for
godum weorcum.
 65.465.9. Se lytega fiond wile fondian ælces monnes mid
ðære upahæfennesse for godum weorcum, ge furðum ðara acorenra monna
mod he wile costian, ðeah he hit fullice beswican ne mæge.
 65.465.12. Forðæm ælc mod swa hit bið upahæfen swa
bið hit forlæten from Gode, & sona swa hit bið forlæten from
Gode, swa bið hit gedrefed mid diofles ege.
 65.465.14. Be ðæm cwæð Dauid eft on ðæm nigon &
twentiogoðan psalme, he cwæð: Ic wende on minum wlencum & on minum
forwanan, ða ic wæs full ægðer ge welona ge godra weorca, ðæt
ðæs næfre ne wurde nan ende.
 65.465.17. Ac siððan he ongeat ðæt he wæs aðunden on
upahæfennesse for his godan weorcum, ða gecyðde he swiðe hræðe
æfter ðæm hwæt he siððan dreag, ða he cwæð: Dryhten, ðu
ahwyrfdes ðinne ondwlitan from me, ða wearð ic gedrefed.
 65.465.20. Swelce he openlice cwæde: Ic wende ðæt ic
wære swiðe strong on manegum cræftum, ac ic ongeat swiðe hraðe,
siððan ðu me forlete, hu untrum ic wæs.
 65.465.22. & eft he cwæð on ðæm eahta &
hundælleftiogoðan psalme, he cwæð: Ic swor swa swa ic getiohhod
hæfde ðæt ic wolde gehealdan ðine domas & ðine ryhtwisnesse,
Dryhten.
 65.465.25. Ac he ongeat swiðe hraðe, ða he gemette ða
gedrefednesse, ðæt hit næs on his agnum onwalde ðæt he meahte
gehealdan ðæt ðæt he ær gehet & swor.
 65.465.27. & ða wende he hine sona to his gebede, & sohte
him ðær fultum to, & cwæð: Ic eom gehened æghwonane & on
æghwam, Dryhten;
 65.465.29. Ac gecwuca me æfter ðinum wordum, Dryhten.
 65.465.30. Swa oft sio godcunde gemetgung, ærðæmðe hio
ðæm men selle cræftas & mægen, hio him geeowað his
untrymnesse, & his unmehta hine gemyndgað, ðylæs he hine upahebbe
for his cræftum.
 65.465.33. Forðæm eac wæs gecweden to Ezechiele ðæm
witgan ðæt he wære monnes sunu, ærðæmðe him wæren geeowad
ða hefonlican ðing.
 65.465.35. Swelce hine God openlice manode, & him to cwæde:
Ne beo ðu to upahæfen on ðinum mode for ðæm ðingum ðe ðu
gesihst, ac geðenc wærlice hwæt ðu eart;
 65.467.1. & ðeah ðu ðæt hehste ðurhfare, ne forgiet
ðu ðeah ðæt ðu man eart, ac geðenc ðone bridel ðinre
mettrymnesse swiðe geornlice on ðe selfum, ðeah ðu sie up ofer ðine
mæð ahæfen.
 65.467.4. Forðæm is micel ðearf ðæt we ures modes eagan
gecerren to ðære sceawunga urre untrymnesse.
 65.467.5. Ðonne us fullicost oleccað ða cræftas & ða
mægenu, ðonne is us micel ðearf ðæt we eaðmodlice ofdune anluten
mid urum mode, & halwendlice geðencen ða god ðe we forgiemeleasodon,
næs ða we dydon;
 65.467.8. Ðætte ure mod ðy fæstre & ðy strengre
beforan Gode sie on ðæm cræftum for ðære eaðmodnesse ðe we hit
mid gewundiað, ðonne we gemunað ure giemeleste.
 65.467.10. Forðæm oft se ælmiehtiga God forlet ðæt
mod his gecorenra gesyngian on sumum lytlum ðingum, ðeah hi on manegum sien
fullfremede, ðæt hi him ondræden, & murkien for hira
unfullfremednesse, ðeah hi beorhte sciene on sumum wunderlicun cræftum;
 65.467.14. Ðæt hi hi for ðæm miclum ðingum ne mægen
to upahebban, ða hwile ðe hi ne magon gebetan ðæt lytle;
 65.467.16. Ðylæs hi dyrren ofermodgian for ðæm
æðelestum weorcum, ða hwile ðe hi ne magon oferswiðan ða ytemestan
yfelu.
 65.467.18. Loca nu, ðu goda wer Iohannes, hu fægerne & hu
wlitigne monnan ic hæbbe atæfred, swa unwlitig writere swa swa ic eom.
 65.467.19. Ðær ic hæbbe getæht hwelc hierde bion sceal.
 65.467.20. To ðæm ic wæs gened mid ðinre tælnesse,
ðæt ic nu hæbbe manege men gelæd to ðæm stæðe
fullfremednesse on ðæm scipe mines modes, & nu giet hwearfige me self
on ðæm yðum minra scylda.
 65.467.23. Ac ic ðe bidde ðæt ðu me on ðæm
scipgebroce ðisses andweardan lifes sum bred geræce ðinra gebeda,
ðæt ic mæge on sittan oð ic to londe cume, & arær me mid
ðære honda ðinra geearnunga, forðæmðe me hæfð gehefegad sio
byrðen minra agenra scylda.

END_TEXT
START_TEXT

CP (Cotton)
B9.1.3.1.
Gregory the Great, Pastoral Care, Chapter 33 (Cotton MSS): Sweet 1871, 214-28.



 33.214.3. Ðætte on oðre wisan sint to manianne ða
ungeðyldegan, & on oðre ða geðyldegan.
 33.214.5. On oðre wisan sint to manianne þa ungeðyldegan, on
oðre ða geðyldegan.
 33.214.6. Ðæm ungeðyldegum is to sæcganne ðætte hie
ne agimeleasien ðæt hie hiera mod gebridligen, ðæt hie ne hliepen
unwillende on ðæt scorene clif unðeawa.
 33.214.8. Swæ hit oft gebyreð ðæt sio hatheortnes &
seo hrædwilnes ðæt mod gebrengð on ðæm weorce þe hiene ær
nan willa to ne spon, & deð ðeah swæ astyred, swelce he hit
ungewisses oððe ungewealdes do, ðæt him eft gehreoweð, siððan he
hit wat.
 33.214.12. Forðæm him is to sæcgeanne ðæt hie
weorðað oft ascrencte on ðæm scyfe ðære styringe hiera modes,
ðæt hie hiera selfra ne agon ðy mare geweald þe oðerra monna, &
swiðe seldon magon ongietan hiera agen yfel, ærðon hie hit ðurhtogen
habbað.
 33.214.15. Ac gif he ðonne ðære styringe ne wiðstent,
ðonne gescent he ða godan weorc þe he oft ær on stillum mode
ðurhteah.
 33.214.17. And swæ ungleawlice for ðæm scyfe ðære
styringe swiðe hrædlice towyrpð þa godan weorc þe he longe ær
foreðonclice timbrede.
 33.214.19. And ða geðylde þe is modur & hierde ealra
mægena for ðæm unwrence ðære ungeðylde forlett, & eac
ðæt mægen ðære soðan lufan he forlæt.
 33.214.21. Hit is awriten on Paules bocum ðæt sio Godes lufu
sie geðyld, & se þe geðyldig ne sie, ðæt he næbbe ða Godes
lufe on him.
 33.214.22. For ðæm unðeawe ðære ungeðylde wierð
utadrifen sio fostermodur ælcre leornunga & ælces cræftes, &
æghwelces lareowes lar wihst ðurh his geðylde, & æghwelc monn
bið onfunden swæ micle læs gelæred ðonne oðer swæ he bið
ungeðyldegra.
 33.216.3. Ne mæg he no ryhtlice geðyld læran, buton he self
geðyldelice oðerra monna teonan geðolige.
 33.216.4. Hwilum eac gebyreð for ðæm unðeawe ðære
ungeðylde ðæt ðæt mod wierð gesticced mid ðære scylde
gilpes.
 33.216.6. And he ne mæg geðyldgian ðæt he for ðisse
worlde sie forsewen, ac gif he hwæt digollice for Gode to gode gedyde,
ðonne ne mæg he geðyldgian ðæt he ðæt forhele, ac wierð
ðonon gilpen.
 33.216.9. And onginneð ðonne ðæt cyðan ðonne he ne
mæg geðolian ðæt hiene men forsion, ac geopenað hit mid gilpe.
 33.216.10. Be ðæm is awriten ðæt betra bio se geðyldega
wer ðonne se gilpna, forðæmþe him bið liofre scande to ðolianne
ðonne ðæt god to cyðanne ðæt he digollice deð, ðylæs he
for ðæm unðeawe ðæs gilpes hit forleose.
 33.216.13. Ac ðæm gilpnan bið liofre ðæt he secge on
hiene selfne, gif he hwæt godes wat, ge ðeah he nyte hwæt he soðes
secge, him is ðeah leofre ðæt he leoge ðonne him mon ænigra
ungerisna to wene.
 33.216.16. Ac he forlæt ðonne & towierpð eall þa godan
weorc þe he ær worhte, ðonne he forlæt ða geðylde.
 33.216.18. Forðæm wæs swiðe ryhtlice beboden Ezechiele
ðæm witgan ðæt he sceolde ðone Godes alter habban uppan aholodne
ðæt he meahte on healdan ða ofrunga & ða lac þe man brohte to
ðæm weobude.
 33.216.21. Forðæm, gif se weobud ufan hol nære, &
ðær wind to come, ðonne tostencte he ða lac.
 33.216.22. Hwæt elles getacnað ðæt weobud buton rihtwisra
monna saula?
 33.216.23. Forðæmþe nu eal ðæt se ryhtwisa to gode
deð eal hit bið broht to lacum beforan Godes eagum, swæ iu wæs eall
sio ofrung uppe on ðæt wiobud broht.
 33.216.25. Hwæt tacnað ðonne ðæt holh on ðæm
weobude buton godra monna geðyld?
 33.218.1. Forðæm, ðonne mon his mod geeaðmodegað
ðæt he wiðerweardnesse & scande forbere, ðonne geeacnað he sum
holh on his mode swæ swæ ðæt weobud hæfð on him uppan.
 33.218.4. Holh wæs beboden ðæt sceolde beon on ðæm
weobude uppan, forðæm ðæt wind ne meahte ða lac tostencean, þe
mon on ðæt weobud legde.
 33.218.6. Ðæt tacnað ðæt ðæt geðyld sceal
gehealdan ðara gecorenra monna mod, ðætte hit ne astyrige se wind
ðære ungeðylde, ðylæs hit forleose ða godan weorc þe he ær
geworht hæfde.
 33.218.8. Wel hit wæs gecweden ðæt ðæt holh sceolde
beon on ðæm weobude anre elne brad & anre elne long, forðæm butan
tweon se þe ða geðylde ne forlæt, he gehielt micle anmodnesse.
 33.218.11. Be ðæm cwæð sanctus Paulus: Bere eower ælc
oðres byrðenne betweohxn eow, ðonne gefylle ge Godes æ.
 33.218.13. Ðæt is ðonne Godes æ ðæt mon hæbbe
lufe & geðyld, ðæt ðonne fullfremmað ða ane þe hie ne
forlætað, ðonne hie mon gremeð.
 33.218.15. Gehieren ða ungeðyldegan ðysne cwyde þe awriten
is: Betra bið se geðyldega wer ðonne se stronga & se kena, &
strongra bið se & ðristra þe his agen mod ofercymð & gewilt
ðonne se þe fæste burg abrycð.
 33.218.18. Læssan sige hæfð se se ða burhware ofercymð,
forðon him bioð fremde ða þe he ðær hinð & ðreatað.
 33.218.19. Forðæm bið se sige micle mara ðe man mid
geðylde gewinð, forðæm sio gesceadwisnes ðonne hæfð ofercumen
ðæt mod & gewielð, swelce he self hæbbe hiene selfne gewildne,
& sio geðyld hæbbe ðæt mod geðreatod & gecafstrod.
 33.218.22. Gehieren ða ungeðyldegan hwæt sio Soðfæstnes
cwæð to his gecorenum, he cwæð: On eowrum geðylde ge gehealdað
eowra saula.
 33.218.24. Swæ we sint wunderlice gesceapene ðæt ure mod
& ure gewitt hæfð ðone anwald ures lichoman, & sio gesceadwisnes
hæfð anwald ðæs modes.
 33.220.1. Forðæm, gif sio gesceadwisnes næfð nanne anwald
ðære saule & ðæs modes, ðonne næfð sio saul & ðæt
gewit nanne anwald ðæs lichoman.
 33.220.4. Ac sio geðyld is gesett to hierde urre gesceafte.
 33.220.4. Ðæt us ætiewde Dryhten, þa he us lærde
ðæt we sceoldon urra selfra waldan mid ðære geðylde.
 33.220.6. We magon eac ongietan hu micel sio scyld bið ðære
ungeðylde, ðurh þa we forlætað ðone anwald ure selfra, ðone we
sceoldon ðurh ða geðylde gehealdan.
 33.220.8. Gehieren ða ungeðyldegan ðone cwide þe eft be him
gecweden is on Salomones bocum: Se dysega ungeðyldega all his ingeðonc he
geypt, ac se wisa hit ieldcað, & bitt timan.
 33.220.10. Sio ungeðyld geniet ðone monnan ðæt he
geopenað all his ingeðonc, & ealne ðone gast utadrifð.
 33.220.12. Forðæm hiene swæ hrædlice sio gedrefednes
utadrifð ðy hiene ðærinne ne belycð nan ege ðære lare
wisdomes.
 33.220.14. Ac se wisa hilt his spræce & bitt timan, & ne
wilnað na to hrædlice ðære wræce, ðeah he gegremed sie, ac
wyscð ðæt hit him gehreowe, ðæt he hit mæge siððan
forgifan.
 33.220.16. And ðeah wite he ðætte ealle scylda þe wið
God beoð ungebetta beoð unforgifne on domes dæge & ryhtlice
gewrecene.
 33.220.18. Ac eft sint to manigenne ða geðyldegan ðætte
ðæt hie mid hiera wordum & mid hiera dædum forgiefað ðæt hie
ðæt eac on hiera ingeðonce forgifen, ðylæs he mid ðy niðe yfles
ingeðonces toweorpe ða mægenu ðæs godan weorces þe he Gode utan
anwealglice forgeaf.
 33.220.22. Forðæm, ðonne hit nan man wietan ne mæg
hwæðer hit eallinga forgiefen sie, ðætte hit ðonne se ne wrece þe
hit wat þe swiður þe he licet mildheortnesse & forgifnesse ðær
ðær nan ne bið.
 33.220.24. Ac ðæm geðyldegan & ðæm forgiefendan is
to secganne ðæt he georne wilnige ðæt he ðone mon eft lufian
mæge þe him ær abealg, ðonne he hit ðeah forgifan sceal,
forðæm, gif sio lufu ne gæð æfter ðære forgifnesse, ðonne
wierð ðær feoung, & se goda cræft ðe he ðær licette
ðære forgifnesse wierð behwirfed on wiersan scylde.
 33.222.3. Be ðæm cwæð sanctus Paulus: Lufu bið
geðyldig.
 33.222.4. And sona æfter ðæm he cwæð: Hio bið
mildu.
 33.222.5. Swiðe sweotule he ætiewde mid ðæm wordum
ðætte ðæm monnum ðe we for geðylde hwæt forberan sculon,
ðæt we hie sculon eac milde mode lufian.
 33.222.7. Be ðæm se æðela lareow cwæð, ða he spon
his hieremen to ðære geðylde, he cwæð: Ælc ðweora & ælc
ierre & unweorðscipe & geclibs & tæl sie anumen fram eow.
 33.222.9. Ða he spræc, swelce he þa uterran yflu hæfde
eall gesett, & wende hiene þa to ðæm inneran, & ðus cwæð:
And ælc yfel forlæte ge on eowrum ingeðonce.
 33.222.12. Forðæm hit bið unnyt ðæt mon unweorðunga
& tæl & geclibs utane forlæte, gif se yfela willa ðone onwald
hæfð ðæs ingeðonces, se is modur ælces yfeles.
 33.222.14. Forðæm hit bið unnyt ðæt mon hwelces yfles
bogas snæde, buton mon wille ða wyrtruman forceorfan ðæs staðoles.
 33.222.16. Be ðæm sio Soðfæstnes ðurh hie selfe
cwæð: Lufiað eowre fiend, & doð ðæm wel þe eow ær
hatedon, & gebiddað for þa þe eower ehtað & eow lað doð.
 33.222.18. Ðæt is swiðe micel cræft beforan mannum
ðæt mon ðæm men auht forberan mæge þe him wiðerweard sie,
& ðæt is micle mare beforan Gode ðæt hiene mon siððan mæge
lufian.
 33.222.21. Forðæm ða lac beoð Gode ealra andfengeost þe
beforan his eagum se lieg ðære lufe forbærnð on ðæm altere godra
weorca, swæ swæ iu mid ðæm heofoncundan fire on ðære ealdan
æ wæron ða lac forbærndu uppe on ðæm altere.
 33.222.24. Be ðæm eft Dryhten cwæð to sumum monnum þe
hæfdon ða geðyld, & næfdon ða lufe, he cwæð: Hwæt, ðu
meaht gesion lytelne cið on ðines broður eagan, & ne meaht gefredan
micelne beam on ðinum agnan.
 33.224.2. Sio gedrefednes ðære ungeðylde on ðæm mode
ðæt is se smala ciið, ac se yfela willa on ðære heortan ðæt is
se greata beam.
 33.224.4. Ðone ungeðyldegan ðonne swiðe lytel scur
ðære costunga mæg onhreran,swæ swæ lytel wind mæg ðone cið
awecggean, ac ðone yfelan fæstrædan willan folneah nan wind ne mæg
awecggean.
 33.224.7. Be ðæm cwæð eft Dryhten: Ðu licettere, aweorp
ærest of ðinum agnum eagan ðone greatan beam, & cunna siððan
hwæðer ðu mæge adon ðone cið of ðines broður eagan.
 33.224.9. Swelce he cwæde to ðæm unrhtwisan mode, þe
innan bið gnorniende, & utan licet geðyld: Ado ærest from ðe ða
byrðenne ðæs yflan willan, & tæl siððan oðerne for his
ungeðylde & for his leohtmodnesse.
 33.224.12. Forðæm, ðonne ðu ne wilnast ðæt ðu
oferswiðe ðone yfelan willan, & forlæte ða licettunge on ðe
selfum, ðonne meaht ðu ðy wyrs geðyldgian oðres monnes yfel.
 33.224.15. And oft ðeah gebyreð ðæm geðyldegan, ðeah
him mon hwæt wiðerweardes do, oððe he hwelce scande gehiere be him
selfum, ðæt he ðonne nanwuht æt ðæm cirre ne bið astired, ac
gebærð swæ geðyldelice swelce he hit hæbbe mid ealre heortan
forlæten.
 33.224.18. Ac ðonne he hit eft ofman æfter lytlum fæce,
ðonne ofðyncð him ðæs ilcan þe he ær forbær, & bið eft
onæled mid ðy fyre ðæs sares.
 33.224.20. Secð ðonne & smeað hu he hit gewrecan mæge,
& ða manðwærnesse þe he ær ðurhtogen hæfde eft
ðeahtigende on yfel gewent.
 33.224.22. Ac ðæm mæg bion swiðe hræde geholpen from
his lareowe, gif he him sægð hwonon ðæt cymð, and hu se lytega
dioful styreð gewinn & gefeoht betweox him twam: oðerne he lærð
ðæt he onginne sume sconde be ðæm oðrum oððe sprecan oððe
don, oðerne he lærð ðæt he ða scande forgielde.
 33.226.2. Ac hit gebyreð oftost ðæt se bið oferswiðed,
se þe ðurh diofles lare ærest bið onæled mid ðy unryhtum niðe,
ðeah he swæ ne wene, ðonne he hit ærest onginð.
 33.226.4. And se hæfð oftost ðone weorðscipe se þe ær
geðyldelice þa scande forbær.
 33.226.5. Ac ðonne se dioful hæfð ðone ærran
gewunnenne, & he bið under his geoc gegan, ðonne went he mid ealle
cræfte ongean ðæs oðres geðyld þe him ðonne git wiðwinð.
 33.226.7. And bið swiðe sarig, forðæmþe he on ðæm
forman gefeohte hiene ne meahte ofsceotan mid ðæm bismere, ðe he ðurh
ðone oðerne him to sende.
 33.226.9. Læt ðonne an ðæt gefeoht swæ openlice sume
hwile, & onginð hiene diegellice læran, & slitan his ingeðoht,
& bitt ðære tide, hwonne he ðæs wyrðe sie ðæt he hiene
beswican mote.
 33.226.12. Forðæm he hiene ne meahte mid openlicum gefeohte
oferswiðan, sætað ðonne digelice, & secð hu he hiene mæge
gefon.
 33.226.14. Se geðyldega ðonne eft, ðonne ðæt gestilled
bið, ðonne went he eft ongean mid his mode, & gemon ðone demm
oððe ðæt bismer, ðæt him ær gedon wæs.
 33.226.16. And ðonne swiðe hrædlice & swiðe
ungemetlice eahtað eall ðæt him ær gedon wæs, & hit ðonne
swiðe unaberendlic talað.
 33.226.18. And mid swæ micelre murcunga his agen mod gedrefð,
ðætte oft ðone geðyldegestan scamað ðæs siges þe he ofer
ðone dioful hæfde mid his geðylde.
 33.226.20. And he ðonne swæ gebunden from ðæm diofle
sargað ðæs, & him ofðyncð ðæt he hit swæ emne &
swæ geðyldelice forbær ðæt he ðæt bismer ne forgeald.
 33.226.22. And ðencð ðæs timan hwonne he hit wyrs
geleanian mæge.
 33.226.23. Ac hwæm beoð ðonne ðas ðyllecan gelicran
ðonne ðæm folce þe on clænum felda weorðlicne sige gefeohtað,
& eft innan hiera burgum fæste belocene ðurh hiera giemeliste hie
lætað gebindan, oððe swelce hie ær lægen on longre mettrymnesse,
& hie ðeah gewierpten, & eft cume an lytel fefres, & hie ofslea?
 33.228.2. Ða geðyldegan sint to manianne ðætte hie hiera
heortan getrymmen æfter ðæm miclan sige, & þa burg hiera modes
wið stælherigeas behealden.
 33.228.5. And mid wighusum gefæstnige, swelce hie him ðære
adle edcir swiður ondrede ðonne ðone fruman, ðylæs se lytega feond
æfter fyrste swiðor fægenige ðæt he hiene mid his lotwrencium
beswice, ðeah he hiene ær on openum gefeohte ofercome, & him ðone
stiðan swioran fortræde.

END_TEXT
START_TEXT

Or 1
<bibl>Orosius, Book 1: Bately 1980, 1-34.</bibl>




 1.1. Hu ure ieldran ealne þisne middangeard on þreo
todældon.
 1.2. Hu Ninus, Asiria cyning, ongon monna ærest ricsian on
þiosan middangearde; & hu Sameramis his cwen feng to þæm rice
æfter him mid micelre reðnesse & wrænnesse.
 1.3. Hu þæt heofenisce fyr forbærnde þæt lond on
þæm wæron þa twa byrig on getimbred, Sodome & Gomorre.
 1.4. Hu Thelesci & Ciarsæthi þa leode him betweonum
wunnon.
 1.5. Hu Ioseph se ryhtwisa mon ahredde Egypta folc æt þæm
seofan geara miclan hungre mid his wisdome; & hu hie siþþan ealra hiora
wæstma þone fiftan dæl ælce geare heora cyninge to gafole gesellað
æfter his gesetnesse.
 1.6. Hu on Achaie wearþ micel flod on Ambictiones dagum þæs
cyninges.
 1.7. Hu Moyses lædde Israhela folc from Egyptum ofer þone
Readan Sæ.
 1.8. Hu on Egyptum wurdon on anre niht l monna ofslagen from hiora
agnum sunum; & hu Bosiridis se cyning het don to geblote ealle þa cuman
þe hiene gesohtan; & ymbe monegra oþerra folca gewinn.
 1.9. Hu Cretense & Athaniense, Creca leode, him betweonum
wunnon.
 1.10. Hu Uesoges, Egypta cyning, wolde him to geteon ge þone
suðdæl, þæt is Asia, ge þone norþdæl, þæt sint
Sciþþie; & hu ii æþelingas wurdon afliemed of Sciþþium; &
ymbe þa wif þe mon Amozenas het; & ymbe þa Gotan, þe him fore
andredan ge Pirrus se reþa creca cyning, ge se mæra Alexander, ge Iulius
se casere.
 1.11. Hu Elena, þæs cyninges wif, wearð genumen on
Læcedomonia þære byrig; & hu Eneas se cyning gefor mid fierde on
Italie.
 1.12. Hu Sardanopolus wæs se siþemesta cyning in Asiria, ond
hu hiene beswac Arbatus his ealdormon; & hu þa wifmen bysmredan hiora
weras, þe hie fleon woldon; ond hu se argeotere geworhte anes fearres
onlicnesse þæm æþelinge.
 1.13. Hu Pelopensium & Atheniensium þa folc him betweonum
wunnon.
 1.14. Hu Læcedemonie & Mesiane him betweonum wunnon for
hiora mægdena offrunga.
 2.1. Hu Orosius sæde þæt ure Dryhten þone ærestan mon
swiþe ryhtne & swiþe godne gesceope; & ymbe þa feower onwealdas
þises middangeardes.
 2.2. Hu Remus & Romulus þa gebroþor getimbredan Romeburg on
Italiam.
 2.3. Hu Romulus & Brutus mid hwelcum mane hie gehalgedon Roma.
 2.4. Hu Romane & Sabine him betweonum wunnon; & hu Cirus
wearð ofslagen on Sciþþium.
 2.5. Hu Cambisis se cyning forseah þa Egyptiscan diofolgield;
& ymbe Dariuses gewinn & Xersis, & Leoniþan.
 2.6. Hu Romanum wearð an wundor oþiewed, swelce se heofon
burne.
 2.7. Hu Sicilia leode wæron him betweonum winnende.
 2.8. Hu Romane besæton Ueiorum þa burg x winter; & hu
Galliæ of Senno abræcan Romeburg.
 3.1. Hu sio bysmerlice sibb & facenlice wearð betweonum
Læcedemonium & Persum.
 3.2. Hu on Achaie wearð eorþbeofung.
 3.3. Hu se micla monncwealm wearð on Rome on twegra consula
dæge; & hu Marcus Curtius besceat on þa ginigendan eorþan.
 3.4. Hu Galliæ oferhergodon Romana lond on iii mila to þære
byrg.
 3.5. Hu Cartaina ærendwracan comon to Rome & him frið
gebudon.
 3.6. Hu Romane & Latine wunnon him betweonum; & hu an nunne
wearþ cuca bebyrged.
 3.7. Hu Alexander se cyning wonn wið Romane, þæs maran
Alexandres eam; & hu Philippus, þæs maran Alexandres fæder, feng to
Mæcedonia rice, ond he him geceas Bizantium þa burg.
 3.8. Hu Caudenes Furculus sio stow wearþ swiþe widmære for
Romana bismere.
 3.9. Hu se mæra Alexander feng to Mæcedonia rice; & hu he
het sumne sumne biscep secgan on his gewill hwa his fæder wære; & hu
he Darius þone cyning oferwon; & hu he self wearð mid atre acweald.
 3.10. Hu under ii consulum woldon iiii þa strengstan þeoda
Romane oferwinnan; & hu se micla cwealm gewearð on Rome; & hu hi him
heton gefeccean to Escolapius þone scinlacan mid þære scinlacan
nædran.
 3.11. Hu under ii consulum wurdon Somnite & Gallie of Senno
þære byrig Romanum wiþerwinnan; ond hu Alexandres heretogan heora lif on
unsibbe geendedon æfter Alexandres deaþe.
 4.1. Hu Tarentine gesawan Romano scipa on ðæm sæ irnan,
þa hie plegedon on hiora theatrum.
 4.2. Hu þa monegan yflan wundor wurdon on Rome.
 4.3. Hu mon geseah weallan blod of eorþan & rinan meolc of
heofonum.
 4.4. Hu on Romane becom micel moncwealm; & hu Caperrone sio
nunne wearþ ahangen; ond hu þa burgleode on Cartaina bleotan men hiora
godum .
 4.5. Hu Himeolco, Cartaina cyning, for mid fierde on Siciliae; ond
hu Hanna an mon wæs onwaldes giernende; ond hu Cartaine hierdon þæt se
mæra Alexander hæfde abrocen Tirum þa burg.
 4.6. Hu Sicilia folc & Pena wunnon him betweonum; & hu
Romane besæton Hannibalan, Pena cyning; & hu Calatinus se consul for mid
fierde to Camerinan, Sicilia byrg; & hu Punice gesetton eft þone ealdan
Hannibalan þæt he mid scipum wiþ Romane wunne; & hu Romane foron on
Affrice mid þrim hunda scipa & mid XXX; & hu Regulus se consul ofslog
þa ungemetlican nædran; & hu Regulus gefeaht wiþ iii Pena cyningas
on anum gefeohte; & hu Enilius se consul for on Affricam mid iii hunde
scipe; & hu ii consulas foran mid iii hunde scipa on Affrice; & hu
Cotta se consul oferhergede Sicilie; ond hu on þriora consula dæge com
Hasterbal se niwa cyning to Libeum þæm iglande; & hu Claudius se
consul for eft on Punice; & hu Gaius se consul for on Affrice & on
þæm sæ forwearð; & hu Lutatia se consul for on Affrice mid iii
hunde scipa.
 4.7. Hu se ungemetlica fyrbryne wearþ on Rome; & hu Gallie
wurdon Romanum wiðerwearde; & hu Sardinie wunnon on Romane, swa hie Pene
gelærdon; & hu Orosius sæde þæt he wære cumen to ðæm
godan tidan þe Romane eft fore gulpon; & hu Gallie wunnon on Romane,
& Pene on oþre healfe; & hu ii consulas fuhton on Gallium; & hu
monig wundor wæron gesewene; & hu Claudius se consul ofslog Gallia XXX
m.
 4.8. Hu Hannibal, Pena cyning, besæt Saguntum, Ispania burg;
& hu Hannibal abræc ofer Perenei þa beorgas; & hu Scipia se consul
gefeaht on Ispanium; & hu monige wundor gewurdon on þære tide.
 4.9. Hu Hannibal beswac ii consulas on heora gefeohte; & hu
Romane him gesetton tictator & Scipian to consule; & hu Romane sendon
Lucius þone consul on Gallie mid iii legian.
 4.10. Hu Marcellus se consul for mid sciphere on Sicilie; & hu
Hannibal gefeaht wiþ Marcellus þone consul iii dagas; & hu Hannibal
bestæl on Marcellus þone consul & hine ofslog; & hu Asterbal,
Hannibales broðor, for of Ispanium on Italie; & hu Cartainum wearþ
frið aliefed from Scipian þæm consule.
 4.11. Hu Romane æfterre gewinn & Punica wearð geendod;
& hu Sempronius se consul wearð ofslagen on Ispania; & hu Philippus,
Mæcedonia cyng, ofslog Romano ærenddracan; ond hu þæt Mæcedonisce
gewin gewearð; & hu Enilius se consul oferwon Perseus þone cyning.
 4.12. Hu Romanum wearþ se mæste ege from Sceltiferin, Ispania
folce.
 4.13. Hu þæt þridde gewinn wearþ geendod Romano &
Cartaina.
 5.1. Hu Orosius spræc ymbe Romano gielp, hu hie monega folc
oferwunnon; & hu hie monege cyningas beforan hiora triumphan wið Rome
weard drifon.
 5.2. Hu on anum geare wurdon þa twa byrg toworpena, Cartaina
& Corinthum; & hu Ueriatus se hierde ongon ricsian on Ispanium; &
hu Claudius se consul gefliemde Gallie; & hu Mantius se consul genam friþ
wið Ispanie; & hu Brutus se consul ofslog Ispania LX M; & hu an cild
wearþ geboren on Rome.
 5.3. Hu Romane sendon Scipian on Ispanie mid fierde; & hu
Craccus se consul wonn wið þa oðre consulas, oþ hi hine ofslogon; &
hu þa þeowas wunnan wiþ þa hlafordas.
 5.4. Hu Lucinius se consul, se þe eac wæs Romano ieldesta
biscep, for mid fierde angean Aristonocuse þæm cyninge; & hu
Antiochus, Asia cyning, wilnade Partha onwaldes; & hu Scipia, se betsta
Romano þegn, mænde his earfeþa to Romano weotum; & hu Eþna fyr upp
afleow.
 5.5. Hu Romane heton eft getimbran Cartaina; & hu se consul
Metellus oferwon þa wicingas.
 5.6. Hu Fauius se consul ofercom Betuitusan, Gallia cyning.
 5.7. Hu Romane wunnon wiþ Geoweorþan, Numedia cyninge.
 5.9. Hu Romane ongunnon unsibbe him betweonum up ahebban on
þæm fiftan geare þe Marius wæs consul.
 5.10. Hu ofer ealle Italie wearð ungeferlic unsibb on þæm
siextan geare þe Iulius se casere wæs consul.
 5.11. Hu Romane sendon Sillan þone consul ongean Metredatis,
Partha cyning.
 5.12. Hu Romane sealdon Gaiuse þæm consule seofon legian;
& hu Iulius besæt Tarquatus, Pompeiuses ladteow, on anum fæstenne;
& hu Iulius gefeaht wið Ptholomeus iiia.
 5.13. Hu Octauianus feng to Romano onwalde hiora unwillum.
 5.14. Hu Octauianus se casere betynde Ianes duru.
 5.15. Hu sume Ispanie wæron Agustuse wiþerwinnan.
 6.1. Hu Orosius wæs sprecende ymbe þa iiii onwaldas þara
feower heafedrica þisses middangeardes.
 6.2. Hu Tiberius feng to Romano anwalde se casere æfter
Agustuse.
 6.3. Hu Gaius wearþ casere iiii gear.
 6.4. Hu Tiberius Claudius feng to Romano anwalde.
 6.5. Hu Nero feng to Romano anwalde.
 6.6. Hu Galua feng to Romano anwalde se casere.
 6.7. Hu Uespasianus feng to Romano anwalde.
 6.8. Hu Titus feng to Romano anwalde.
 6.9. Hu Domitianus, Tituses broðor, feng to Romano anwalde.
 6.10. Hu Nerfa feng to Romano anwalde.
 6.11. Hu Adrianus feng to Romano anwalde.
 6.12. Hu Pompeius feng to Romano anwalde.
 6.13. Hu Marcus Antonius feng to Romano anwalde mid Aureliuse his
breðer.
 6.14. Hu Lucius feng to Romano anwalde.
 6.15. Hu Seuerus feng to Romano rice.
 6.16. Hu his sunu feng to rice, Antonius.
 6.17. Hu Marcus feng to Romano anwalde.
 6.18. Hu Aurelius feng to Romano anwalde.
 6.19. Hu Maximus feng to Romano anwalde.
 6.20. Hu Gordianus feng to Romano rice.
 6.21. Hu Philippus feng to Romano rice.
 6.22. Hu Decius feng to Romano rice.
 6.23. Hu Gallus feng to Romano rice.
 6.24. Hu Romane gesetton ii caseras.
 6.25. Hu Claudius feng to Romano rice.
 6.26. Hu Aurelius feng to Romana rice.
 6.27. Hu Tacitus feng to Romana rice.
 6.28. Hu Probus feng to Romana rice.
 6.29. Hu Carus feng to Romana rice.
 6.30. Hu Dioclitianus feng to Romana rice.
 6.31. Hu Constantinus feng to Romana onwalde mid his ii broþrum.
 6.32. Hu Iuuinianus feng to Romana rice.
 6.33. Hu Ualentinianus feng to Romana rice.
 6.34. Hu Ualens feng to Romana rice.
 6.35. Hu Gratianus feng to Romana rice; & hu Brettanie namon
Maximianum him to casere ofer his willan.
 6.36. Hu Theodosius feng to Romana onwalde; & hu Ualentinianus
feng eft to rice.
 6.37. Hu Archadius feng to Romana rice, & Honorius to þam
westrice.
 6.38. Hu God gedyde Romanum his mildsunge.

END_TEXT
START_TEXT

Or 1
B9.2.2.
Orosius, Book 1: Bately, 1980, 8-35.



 1.8.11. Ure ieldran ealne þisne ymbhwyrft þises middangeardes,
cwæþ Orosius, swa swa Oceanus utan ymbligeþ, þone man garsæcg
hateð, on þreo todældon & hie þa þrie dælas on þreo
tonemdon: Asiam & Europem & Affricam þeah þe sume men sæden
þæt þær nære buton twegen dælas: Asia & þæt oþer
Europe.
 1.8.16. Asia is befangen mid Oceano þæm garsecge suþan &
norþan & eastan & swa ealne  middangeard from þæm eastdæle
healfne behæfð.
 1.8.18. Þonne on ðæm norþdæle, þæt is Asia on þa
swiþran healfe, in Danai þære ie, ðær Asia & Europe hiera
landgemircu togædre licgað.
 1.8.20. Ond þonne of þære ilcan ie Danai suþ andlang
Wendelsæs & þonne wiþ westan Alexandria þære byrig Asia &
Affrica togædre licgeað.
 1.8.23. Europe hio onginð, swa ic ær cwæþ, of Danai
þære ie, seo is irnende of norþdæle, of Riffeng þæm beorgum,
þa sindon neh þæm garsecge þe mon hateð Sarmondisc & seo ea
Danai irnð þonan suðryhte on westhealfe Alexandres herga; on in
Rochouasco þære þeode heo wyrcð þæt fen þe mon hateð
Meotedisc & þonne forþ mid micle flode, neah þære byrig þe mon
hateð Theodosia, wið eastan ut on þa sæ floweð þe mon hett
Euxinus.
 1.9.4. & þonne mid longre nearonesse suþ þonan be eastan
Constantinopolim Creca byrg ligeð, & þonne forþ þonan ut on
Wendelsæ.
 1.9.6. Se westsuþende Europe landgemirce is in Ispania
westeweardum et ðæm garsecge & mæst æt þæm iglande
þætte Gaðes hatte (þær sciet se Wendelsæ up of þæm
garsecge, þær eac Ercoles syla stondað on þæm ilcan Wendelsæ).
 1.9.10. & hire on westende is Scotland.
 1.9.11. Affrica & Asia hiera landgemircu onginnað of
Alexandria, Egypta burge, & ligeð þæt londgemære suþ þonan
ofer Nilus þa ea & swa ofer Ethiopica westenne oþ þone suþgarsecg.
 1.9.13. & þære Affrica norþwestgemære is æt
þæm ilcan Wendelsæ þe of ðæm garsecge scyt, ðær Ercoles
syla stondað.
 1.9.15. & hire ryhtwestende is æt þæm beorge þe mon
Athlans nemneð & æt þæm iglande þe mon hæt Fortunatus.
 1.9.18. Scortlice ic hæbbe nu gesæd ymb þa þrie dælas
ealles þises middangeardes, ac ic wille nu, swa ic ær gehet, þara
þreora landrica gemære gereccan, hu hie mid hiera wætrum tolicgeað.
 1.9.21. Asia ongen ðæm middeldæle on þæm eastende,
þær ligeð se muþa ut on þone garsecg þære ie þe mon hateð
Gandis.
 1.9.22. Þone garsecg mon hæt Indisc.
 1.9.23. Be suþan þæm muþan wið þone garsecg is se port
þe mon hæt Caligardamana, & be suþaneastan þæm porte is
þæt igland Deprobane.
 1.9.25. & þonne be norþan þæm Gandes muþan, þær
þær Caucasis se beorg endað neh þæm garsecge, þær is se port
Samera.
 1.9.27. Be norþan þæm porte is se muþa þære ie þe
mon nemneð Ottorogorre.
 1.9.28. Þone garsecg mon hæt Sericus.
 1.9.29. Þæt sint India gemæro þær þær Caucasus se
beorg is be norþan, & Indus seo ea be westan, & seo Reade Sæ be
suþan & garsecg be eastan.
 1.9.31. On Indea londe is xliiii þeoda buton þæm iglande
Taprabane, þæt hæfð on him x byrg, buton oðerum monegum gesetenum
iglondum.
 1.9.33. Of þære ie Indus, þe be westan eallum þæm lande
ligeð, betux þære ie Indus & þære þe be westan hiere is,
Tigris hatte, þa flowað buta suþ on þone Readan Sæ, & betux
þæm twæm ean sindon þas land: Arocasia & Parthia & Asilia
& Persiða & Meðia, þeh þe gewrito oft nemnen eal þa lond
Meðia oþþe Asiria; & þa lond sindon swiþe beorhtte, &
þær sint swiþe scearpe wegas & stanihte;
 1.10.6. Þara landa norþgemæro sindon æt ðæm beorgum
Caucasus, & on suþhealfe se Reada Sæ; & on ðæm londe sindon
twa micla ea, Iþaspes & Arbis.
 1.10.8. On ðæm londe is xxxii þeoda.
 1.10.8. Nu hæt hit mon eall Parthia.
 1.10.10. Þonne west from Tigres þære ie oþ Eufrates þa
ea, þonne betux þæm ean sindon þas land: Babylonia & Caldea &
Mesopotamia.
 1.10.12. Binnan þæm landum sindon xxviii ðeoda.
 1.10.12. Heora norðgemæro sindon æt þæm beorgum Tauro
& Caucaso, & hiera suþgemæro licgeað to þæm Readan Sæ.
 1.10.14. Ondlong þæs Readan Sæs, þæs dæles þe
þær norþ scyt, ligeð þæt land Arabia & Sabei & Eudomane.
 1.10.16. Of þære ie Eufrate west oþ þone Wendelsæ &
norþ forneah oþ þa beorgas þe mon Tauros hæt, oþ þæt land
þe mon hæt Armenie, & eft suþ oþ Egypte, monege þeoda sindon
þæs landes: þæt is, Comagena & Fenitia & Damascena &
Coelle & Moab & Amon & Idumei & Iudea & Palestina &
Sarracene; & þeh hit mon hæt eal Syria.
 1.10.20. Þonne be norþan Syria sindon þa beorgas þe mon
Tauros hætt & be norðan þæm beorgum sindon þa land Capodocia
& Armenie & heo Armenia is be eastan Capodotia.
 1.10.23. & be westan Capodocia is þæt land þe mon
hætt seo læsse Asia.
 1.10.24. & be norþan Capodocia is þæt gefilde þe mon
hæt Temeseras.
 1.10.25. Þonne betux Capodocia & þære læssan Asiam is
þæt land Cilia & Issaurio.
 1.10.26. Seo Asia, on ælce healfe heo is befangen mid sealtum
wætre buton on easthealfe; on norþhealfe is seo sæ Euxinus, & on
westhealfe se sæ þe mon hætt Proponditis & Ellaspontus, &
Wendelsæ be suþan.
 1.10.29. On þære ilcan Asiam is se hehsta beorg Olimpus.
 1.11.1. Seo Ægyptus þe us near is, be norþan hire is
þæt land Palastine, & be eastan hiere Sarracene þæt land & be
westan hire Libia þæt land, & be suþan hire se beorg þe mon hæt
Climax.
 1.11.3. Nilus seo ea hire æwielme is neh þæm clife
þære Readan Sæs, þeah sume men secgen þæt hire æwielme sie on
westende Affrica neh þam beorge Athlans & þonne fol raðe þæs sie
east irnende on þæt sond & þonne besince eft on þæt sand &
þær neh sie eft flowende up of þæm sande & þær wyrcð
micelne sæ.
 1.11.8. & þær hio ærest up wielð hie hatað þa
landmen Nuchul & sume men Dara.
 1.11.9. Ond þonne of þæm sæ þær he up of þæm
sonde scyt he is east irnende from eastdæle þurh Æthiopica westenne,
& þær mon hæt þa ea Ion oþ þone eastdæl, & þær
þonne wyrþ to miclum sæ.
 1.11.12. & þær þonne besincð eft in on þa eorþan
& þonne eft norþ þonan up aspryngð neh þæm clife wið þone
Readan Sæ, þe hit ær beforan sæde.
 1.11.14. Þonne of þæm æwielme mon hæt þæt
wæter Nilus þa ea.
 1.11.15. & þonne forþ þonan west irnende heo toliþ on
twa ymb an igland þe mon hæt Meroen & þonan norþ bugende ut on
þone Wendelsæ.
 1.11.17. Þonne on þæm wintregum tidum wyrþ se muþa
fordrifen foran from þæm norþernum windum þæt seo ea bið
flowende ofer eal  Ægypta land & heo gedeð mid þæm flode swiþe
þicce eorþwæstmas on  Ægypta lande.
 1.11.20. Seo fyrre Ægyptus liþ east ondlong þæs Readan
Sæs on suþhealfe; & on easthealfe & on suþhealfe þæs landes
liþ garsecg; & on hire westhealfe is seo us nearre Ægyptus.
 1.11.23. & on þæm twæm Ægyptum sindon xxiiii
þeoda.
 1.11.25. Nu hæbbe we awriten þære Asian suþdæl, nu
wille we fon to hire norðdæle, þæt is þonne of þæm beorgum
þe mon hæt Caucasus, þe we ær beforan sædon, þa þe be norþan
India sindon.
 1.11.27. & hie onginnað ærest eastane of þæm garsecge
& þonne licgað westryhte oþ Armenia beorgas þe þa landleode hi
hatað Parcoadras.
 1.11.29. Þær of þæm beorgum wilþ seo ea suþweard
Eufrates, & of þæm beorgum þe mon Parcoadras hætt licgeað þa
beorgas westryhte þe mon Tauros hætt oþ Cilium þæt lond.
 1.11.29. Þonne be norþan þæm beorgum ondlang þæs
garsecges oþ þone norðeastende þisses middangeardes, þær Bore seo
ea scyt ut on þone garsecg & þonan west ondlong þæs garsecges oþ
þone sæ þe mon hætt Caspia, þe þær up scyt to þæm beorgum
Caucasus.
 1.12.5. Þæt lond mon hætt þa ealdan Sciþþian &
Ircaniam.
 1.12.6. Þæs landes is xliii þeoda, wide tosetene for
unwæstmbærnesse þæs londes.
 1.12.7. Þonne be westan þæm sæ Caspia oð Danais þa ea
& oþ þæt fenn þe mon hætt Meotedisc & þonne suþ oþ
þone Wendelsæ & oþ þone beorg Tauros & norþ oþ þone
garsecg is eall Sciþþia lond binnan, þeh hit mon tonemne on twa & on
þritig þeoda.
 1.12.11. Ac þa lond on easthealfe Danais þe þær nihst
sindon, Albani hi sint genemde in Latina, & we hie hataþ nu Liubene.
 1.12.14. Nu hæbbe we scortlice gesæd ymbe Asia londgemæro,
nu wille we ymbe Europe londgemære areccean swa micel swa we hit fyrmest
witon.
 1.12.17. From þære ie Danais west oþ Rin þa ea, seo wilð
of þæm beorge þe mon Alpis hætt & irnð þonne norþryhte on
þæs garsecges earm þe þæt lond uton ymblið þe mon Bryttania
hætt, & eft suþ oð Donua þa ea, þære æwielme is neah Rines
ofre þære ie, & is siþþan east irnende wið norþan Creca lond
ut on þone Wendelsæ, & norþ oþ þone garsecg þe mon Cwensæ
hæt: binnan þæm sindon monega þeoda, ac hit mon hæt eall
Germania.
 1.12.24. Þonne wið norþan Donua æwielme & be eastan
Rine sindon Eastfrancan; & be suþan him sindon Swæfas, on oþre
healfe þære ie Donua.
 1.12.26. & be suþan him & be eastan sindon Bægware, se
dæl þe mon Regnesburg hætt.
 1.12.27. & ryhte be eastan him sindon Bæme, & eastnorþ
sindon þyringas.
 1.12.28. & be norþan him sindon Ealdseaxan, & be
norþanwestan him sindon Frisan, be westan Ealdseaxum is Ælfe muþa
þære ie & Frisland.
 1.12.30. & þonan westnorð is þæt lond þe mon Ongle
hæt & Sillende & sumne dæl Dene.
 1.12.31. & be norþan him is Afdrede & eastnorþ Wilte
þe mon Hæfeldan hætt.
 1.13.1. & be eastan him is Wineda lond þe mon hætt Sysyle,
& eastsuþ, ofer sumdæl, Maroara.
 1.13.3. & hie Maroara habbað be westan him þyringas &
Behemas & Begware healfe, & be suþan him on oþre healfe Donua
þære ie is þæt land Carendre suþ oþ þa beorgas þe mon Alpis
hæt.
 1.13.5. To þæm ilcan beorgan licgað Begwara landgemæro
& Swæfa.
 1.13.6. Þonne be eastan Carendran londe, begeondan þæm
westenne, is Pulgara land.
 1.13.8. & be eastan þæm is Creca land.
 1.13.8. & be eastan Maroara londe is Wisle lond.
 1.13.9. & be eastan þæm sint Datia, þa þe iu wæron
Gotan.
 1.13.10. Be norþaneastan Maroara sindon Dalamentsan, & be
eastan Dalamentsan sindon Horigti.
 1.13.11. & be norþan Dalamentsan sindon Surpe, & be
westan him Sysyle.
 1.13.12. Be norþan Horoti is Mægþa land, & be norþan
Mægþa londe Sermende oþ þa beorgas Riffen.
 1.13.14. Be westan Suþdenum is þæs garsecges earm þe liþ
ymbutan þæt land Brettania, & be norþan him is þæs sæs earm
þe mon hæt Ostsæ, & be eastan him & be norþan sindon
Norðdene, ægþer ge on þæm maran landum ge on þæm iglandum,
& be eastan him sindon Afdrede, & be suþan him is Ælfe muþa
þære ie & Ealdseaxna sumdæl.
 1.13.19. Norðdene habbað be norþan him þone ilcan sæs
earm þe mon hæt Ostsæ, & be eastan him sindon Osti þa leode,
& Afrede be suþan.
 1.13.21. Osti habbað be norþan him þone ilcan sæs earm
& Winedas & Burgendan, & be suþan him sindon Hæfeldan.
 1.13.22. Burgendan habbað þone sæs earm be westan him &
Sweon be norþan, & be eastan him sint Sermende, & be suþan him
Surfe.
 1.13.24. Sweon habbað be suþan him þone sæs earm Osti
& be eastan him Sermende, & be norþan him ofer þa westenne is
Cwenland, & be westannorþan him sindon Scridefinne & be westan
Norþmenn.
 1.13.29. Ohthere sæde his hlaforde, Ælfrede cyninge, þæt
he ealra Norðmonna norþmest bude.
 1.13.30. He cwæð þæt he bude on þæm lande
norþweardum wiþ þa Westsæ.
 1.14.1. He sæde þeah þæt þæt land sie swiþe lang
norþ þonan, ac hit is eal weste, buton on feawum stowum styccemælum
wiciað Finnas, on huntoðe on wintra & on sumera on fiscaþe be
þære sæ.
 1.14.5. He sæde þæt he æt sumum cirre wolde fandian hu
longe þæt land norþryhte læge, oþþe hwæðer ænig mon be
norðan þæm westenne bude.
 1.14.7. Þa for he norþryhte be þæm lande; let him ealne
weg þæt weste land on ðæt steorbord & þa widsæ on ðæt
bæcbord þrie dagas.
 1.14.9. Þa wæs he swa feor norþ swa þa hwælhuntan
firrest faraþ.
 1.14.10. Þa for he þa giet norþryhte swa feor swa he meahte
on þæm oþrum þrim dagum gesiglan.
 1.14.11. Þa beag þæt land þær eastryhte, oþþe seo
sæ in on ðæt lond, he nysse hwæðer buton he wisse ðæt he
ðær bad westanwindes & hwon norþan & siglde ða east be lande
swa swa he meahte on feower dagum gesiglan.
 1.14.14. Þa sceolde he ðær bidan ryhtnorþanwindes, for
ðæm þæt land beag þær suþryhte, oþþe seo sæ in on
ðæt land, he nysse hwæþer.
 1.14.16. Þa siglde he þonan suðryhte be lande swa swa he
mehte on fif dagum gesiglan.
 1.14.17. Ða læg þær an micel ea up in on þæt land.
 1.14.18. Þa cirdon hie up in on ða ea, for þæm hie ne
dorston forþ bi þære ea siglan for unfriþe, for þæm ðæt land
wæs eall gebun on oþre healfe þære eas.
 1.14.20. Ne mette he ær nan gebun land siþþan he from his
agnum ham for.
 1.14.21. `Ac him wæs ealne weg weste land on þæt steorbord,
butan fiscerum & fugelerum & huntum, & þæt wæron eall
Finnas, & him wæs a widsæ on ðæt bæcbord.
 1.14.24. Þa Beormas hæfdon swiþe wel gebud hira land, ac hie
ne dorston þæron cuman.
 1.14.25. Ac þara Terfinna land wæs eal weste, buton ðær
huntan gewicodon, oþþe fisceras, oþþe fugeleras.
 1.14.27. Fela spella him sædon þa Beormas ægþer ge of
hiera agnum lande ge of þæm landum þe ymb hie utan wæron, ac he nyste
hwæt þæs soþes wæs, for þæm he hit self ne geseah þa
Finnas, him þuhte, & þa Beormas spræcon neah an geþeode.
 1.14.30. Swiþost he for ðider, toeacan þæs landes
sceawunge, for þæm horshwælum, for ðæm hie habbað swiþe
æþele ban on hiora toþum þa teð hie brohton sume þæm cyninge,
& hiora hyd bið swiðe god to sciprapum.
 1.15.2. Se hwæl bið micle læssa þonne oðre hwalas: ne
bið he lengra ðonne syfan elna lang.
 1.15.3. Ac on his agnum lande is se betsta hwælhuntað: þa
beoð eahta and feowertiges elna lange, & þa mæstan fiftiges elna
lange.
 1.15.5. Þara he sæde þæt he syxa sum ofsloge syxtig on
twam dagum.
 1.15.7. He wæs swyðe spedig man on þæm æhtum þe
heora speda on beoð, þæt is on wildrum.
 1.15.8. He hæfde þagyt, ða he þone cyningc sohte, tamra
deora unbebohtra syx hund.
 1.15.9. Þa deor hi hatað hranas; þara wæron syx
stælhranas, ða beoð swyðe dyre mid Finnum, for ðæm hy foð þa
wildan hranas mid.
 1.15.11. He wæs mid þæm fyrstum mannum on þæm lande;
næfde he þeah ma ðonne twentig hryðera & twentig sceapa &
twentig swyna, & þæt lytle þæt he erede he erede mid horsan.
 1.15.14. Ac hyra ar is mæst on þæm gafole þe ða Finnas
him gyldað.
 1.15.15. Þæt gafol bið on deora fellum & on fugela
feðerum & hwales bane & on þæm sciprapum þe beoð of
hwæles hyde geworht & of seoles.
 1.15.17. Æghwilc gylt be hys gebyrdum.
 1.15.17. Se byrdesta sceall gyldan fiftyne mearðes fell & fif
hranes & an beran fel & tyn ambra feðra & berenne kyrtel oððe
yterenne & twegen sciprapas; ægþer sy syxtig elna lang: oþer sy of
hwæles hyde geworht, oþer of sioles.
 1.15.21. He sæde ðæt Norðmanna land wære swyþe lang
& swyðe smæl.
 1.15.22. Eal þæt his man aþer oððe ettan oððe erian
mæg, þæt lið wið ða sæ; & þæt is þeah on sumum
stowum swyðe cludig, & licgað wilde moras wið eastan & wið
uppon, emnlange þæm bynum lande.
 1.15.24. On þæm morum eardiað Finnas.
 1.15.25. & þæt byne land is easteweard bradost & symle
swa norðor swa smælre.
 1.15.26. Eastewerd hit mæg bion syxtig mila brad oþþe hwene
brædre; & middeweard þritig oððe bradre; & norðeweard, he
cwæð, þær hit smalost wære, þæt hit mihte beon þreora mila
brad to þæm more, & se mor syðþan, on sumum stowum swa brad swa
man mæg on twam wucum oferferan, & on sumum stowum swa brad swa man
mæg on syx dagum oferferan.
 1.15.31. Þonne is toemnes þæm lande suðeweardum, on oðre
healfe þæs mores, Sweoland, oþ þæt land norðeweard; & toemnes
þæm lande norðeweardum Cwena land.
 1.15.34. Þa Cwenas hergiað hwilum on ða Norðmen ofer ðone
mor, hwilum þa Norðmen on hy.
 1.15.35. & þær sint swiðe micle meras fersce geond þa
moras, & berað þa Cwenas hyra scypu ofer land on ða meras &
þanon hergiað on ða Norðmen; hy habbað swyðe lytle scypa &
swyðe leohte.
 1.16.1. Ohthere sæde þæt sio scir hatte Halgoland þe he
on bude.
 1.16.1. He cwæð þæt nan man ne bude be norðan him.
 1.16.2. Þonne is an port on suðeweardum þæm lande, þone
man hæt Sciringesheal.
 1.16.3. Þyder he cwæð þæt man ne mihte geseglian on
anum monðe, gyf man on niht wicode, & ælce dæge hæfde ambyrne
wind; & ealle ða hwile he sceal seglian be lande.
 1.16.6. & on þæt steorbord him bið ærest Iraland,
& þonne ða igland þe synd betux Iralande & þissum lande.
 1.16.7. Þone is þis land oð he cymð to Scirincgesheale,
& ealne weg on þæt bæcbord Norðweg.
 1.16.9. Wið suðan þone Sciringes heal fylð swyðe mycel
sæ up in on ðæt lond; seo is bradre þonne ænig man ofer seon
mæge.
 1.16.11. 12Wið suðan þone Sciringesheal fylð swyðe mycel
sæ up in on ðæt lond; seo is bradre þonne ænig man ofer seon
mæge.
 1.16.12. Seo sæ lið mænig hund mila up in on þæt
land.
 1.16.12. & of Sciringesheale he cwæð þæt he seglode
on fif dagan to þæm porte þe mon hæt æt Hæþum; se stent betuh
Winedum, & Seaxum, & Angle, & hyrð in on Dene.
 1.16.15. Ða he þiderweard seglode fram Sciringesheale, þa
wæs him on þæt bæcbord Denamearc, & on þæt steorbord
widsæ þry dagas; & þa, twegen dagas ær he to Hæþum come, him
wæs on þæt steorbord Gotland, & Sillende, & iglanda fela.
 1.16.18. On þæm landum eardodon Engle, ær hi hider on land
coman.
 1.16.19. & hym wæs ða twegen dagas on ðæt bæcbord
þa igland þe in Denemearce hyrað.
 1.16.21. Wulfstan sæde þæt he gefore of Hæðum,
þæt he wære on Truso on syfan dagum & nihtum, þæt þæt
scip wæs ealne weg yrnende under segle.
 1.16.23. Weonoðland him wæs on steorbord, & on bæcbord
him wæs Langaland, & Læland, & Falster, & Sconeg; & þas
land eall hyrað to Denemearcan.
 1.16.25. & þonne Burgenda land wæs us on bæcbord, &
þa habbað him sylf cyning.
 1.16.26. Þonne æfter Burgenda lande wæron us þas land,
þa synd hatene ærest Blecingaeg, & Meore, & Eowland, & Gotland
on bæcbord; & þas land hyrað to Sweon.
 1.16.28. & Weonodland wæs us ealne weg on steorbord oð
Wislemuðan.
 1.16.29. Seo Wisle is swyðe mycel ea, & hio tolið Witland
& Weonodland; & þæt Witland belimpeð to Estum; & seo Wisle
lið ut of Weonodlande, & lið in Estmere; & se Estmere is huru
fiftene mila brad.
 1.16.32. Þonne cymeð Ilfing eastan in Estmere of ðæm mere
ðe Truso standeð in staðe, & cumað ut samod in Estmere, Ilfing
eastan of Estlande, & Wisle suðan of Winodlande, & þonne benimð
Wisle Ilfing hire naman, & ligeð of þæm mere west & norð on
sæ; for ðy hit man hæt Wislemuða.
 1.17.1. Þæt Estland is swyðe mycel, & þær bið
swyðe manig burh, & on ælcere byrig bið cynincg.
 1.17.2. & þær bið swyðe mycel hunig & fiscað;
& se cyning & þa ricostan men drincað myran meolc, & þa
unspedigan & þa þeowan drincað medo.
 1.17.4. Þær bið swyðe mycel gewinn betweonan him.
 1.17.5. & ne bið ðær nænig ealo gebrowen mid Estum,
ac þær bið medo genoh.
 1.17.6. & þær is mid Estum ðeaw, þonne þær bið
man dead, þæt he lið inne unforbærned mid his magum & freondum
monað, ge hwilum twegen; & þa kyningas, & þa oðre heahðungene
men, swa micle lencg swa hi maran speda habbað, hwilum healf gear þæt hi
beoð unforbærned, & licgað bufan eorðan on hyra husum.
 1.17.11. & ealle þa hwile þe þæt lic bið inne,
þær sceal beon gedrync & plega, oð ðone dæg þe hi hine
forbærnað.
 1.17.12. Þonne þy ylcan dæg þe hi hine to þæm ade
beran wyllað, þonne todælað hi his feoh, þæt þær to lafe
bið æfter þæm gedrynce & þæm plegan, on fif oððe syx,
hwylum on ma, swa swa þæs feos andefn bið.
 1.17.15. Alecgað hit ðonne forhwæga on anre mile þone
mæstan dæl fram þæm tune, þonne oðerne, ðonne þæne
þriddan, oþ þe hyt eall aled bið on þære anre mile; & sceall
beon se læsta dæl nyhst þæm tune ðe se deada man on lið.
 1.17.19. Ðonne sceolon beon gesamnode ealle ða menn ðe
swyftoste hors habbað on þæm lande, forhwæga on fif milum oððe on
syx milum fram þæm feo.
 1.17.21. Þonne ærnað hy ealle toweard þæm feo; ðonne
cymeð se man se þæt swiftoste hors hafað to þæm ærestan
dæle & to þæm mæstan, & swa ælc æfter oðrum, oþ
hit bið eall genumen; & se nimð þone læstan dæl se nyhst
þæm tune þæt feoh geærneð.
 1.17.25. & þonne rideð ælc hys weges mid ðan feo,
& hyt motan habban eall; & for ðy þær beoð þa swiftan hors
ungefoge dyre.
 1.17.27. & þonne hys gestreon beoð þus eall aspended,
þonne byrð man hine ut, & forbærneð mid his wæpnum &
hrægle.
 1.17.28. & swiðost ealle hys speda hy forspendað mid þan
langan legere þæs deadan mannes inne, & þæs þe hy be þæm
wegum alecgað, þe ða fremdan to ærnað, & nimað.
 1.17.31. & þæt is mid Estum þeaw þæt þær sceal
ælces geðeodes man beon forbærned; & gyf þar man an ban findeð
unforbærned, hi hit sceolan miclum gebetan.
 1.17.33. & þær is mid Estum an mægð þæt hi magon
cyle gewyrcan; & þy þær licgað þa deadan men swa lange & ne
fuliað, þæt hy wyrcað þone cyle hine on.
 1.17.36. & þeah man asette twegen fætels full ealað
oððe wæteres, hy gedoð þæt oþer bið oferfroren, sam hit sy
sumor sam winter.
 1.18.3. Nu wille we secgan be suðan Donua þære ea ymbe Creca
land, hu hit liþ.
 1.18.4. Wyð eastan Constantinopolim Creca byrig is se sæ
Proponditis.
 1.18.5. & be norðan Constantinopolim Creca byrig scyt se
sæearm up of þæm sæ westrihte þe man hæt Euxinus; & be
westannorðan þære byrig Donua muða þære ea scyt suðeast ut on
ðone sæ Euxinus; & on suðhealfe & on westhealfe þæs muðan
sindon Mæsi, Creca leode; & be westan þære byrig sindon Traci;
& be eastan þære byrig Macedonie.
 1.18.10. & be suþan þære byrig, on suðhealfe þæs
sæs earmes þe man hæt Egeum, sindon Athena & Corintus þa land.
 1.18.12. & be westansuðan Corinton is Achie þæt land,
æt þæm Wendelsæ.
 1.18.13. Þas land syndon Creca leode.
 1.18.13. & be westan Achie, andlang þæs Wendelsæs, is
Dalmatia þæt land, on norðhealfe þæs sæs; & be norðan
Dalmatia sindon Pulgare & Istria.
 1.18.15. & be suðan Istria is se Wendelsæ þe man hæt
Atriaticum; & be westan þa beorgas þe man hæt Alpis; & be
norðan þæt westen þæt is betux Carendan & Pulgarum.
 1.18.19. Þonne is Italia land westnorðlang & eastsuðlang,
& hit belið Wendelsæ ymb eall utan, buton westannorðan.
 1.18.20. Æt þæm ende hit belicgað ða beorgas þe man
hæt Alpis: þa onginnað westane fram þæm Wendelsæ in Narbonense
þære ðeode, & endiað eft east in Dalmatia þæm lande æt
þæm sæ.
 1.18.24. Þa land þe man hæt Gallia Bellica, be eastan
þæm is sio ea þe man hæt Rin, & be suðan þa beorgas þe man
hæt Alpis, & be westansuðan se garsecg þe man hæt Brittanisca,
& be norðan on oðre healfe þæs garsegges earme is Brittannia
þæt land.
 1.18.27. Be westan Ligore is Aequitania land, & be suþan
æquitania is þæs landes sumdæl Narbonense, & be westansuðan
Ispania land, & be westan garsegc.
 1.18.30. Be suðan Narbonense is se Wendelsæ, þær þær
Rodan seo ea utscyt; & be eastan him Profentsæ; & be westan him ofer
ða westenu seo us nearre Ispania; & be westan him & norðan
Equitania; & Wascan be norðan.
 1.18.33. Profentse hæfð be norðan hyre þa beorgas þe man
Alpis hæt; & be suðan hyre is Wendelsæ; & be norðan hyre
& eastan synd Burgende; & Wascan be westan.
 1.19.1. Ispania land is þryscyte, & eall mid fleote utan
ymbhæfd, ge eac binnan ymbhæfd ofer ða land ægþer ge of þæm
garsecge ge of ðam Wendelsæ.
 1.19.3. An ðæra garena lið suðwest ongean þæt igland
þe Gades hatte, & oþer east ongean þæt land Narbonense, & se
ðridda norðwest ongean Brigantia Gallia burh, & ongean Scotland, ofer
ðone sæs earm, on geryhte ongean þæne muðan þe mon hæt Scene.
 1.19.7. Seo us fyrre Ispania, hyre is be westan garsecg, & be
norðan Wendelsæ, be suðan & be eastan seo us nearre Ispania; be
norðan þære synt Equitania, & be norðaneastan is se weald Pireni,
& be eastan Narbonense, & be suðan Wendelsæ.
 1.19.11. Brittannia þæt igland hit is norðeastlang; &
hit is eahta hund mila lang, & twa hund mila brad.
 1.19.12. Þonne is be suðan him on oðre healfe þæs sæs
earmes Gallia Bellica; & on westhealfe on oþre healfe þæs sæs
earmes is Ibærnia þæt igland; & on norðhealfe Orcadus þæt
igland.
 1.19.15. Igbernia, þæt we Scotland hatað, hit is on ælce
healfe ymbfangen mid garsecge; & for ðon þe sio sunne þær gæð
near on setl þonne on oðrum lande, þær syndon lyðran wedera þonne
on Brettannia.
 1.19.18. Þonne be westannorðan Ibernia is þæt ytemeste
land þæt man hæt Thila, & him is feawum mannum cuð for ðære
oferfyrre.
 1.19.21. Nu hæbbe we gesæd ymbe ealle Europe landgemæro hu
hi tolicgað.
 1.19.22. Nu wille we ymbe Affrica secgan, hu ða landgemæro
tolicgað.
 1.19.23. Ure yldran cwædon þæt hio wære se ðridda
dæl þyses middangeardes: næs na for ðam þe þæs landes swa fela
wære, ac for ðam þe se Wendelsæ hit hæfð swa todæled, for
ðan þe he brycð swiðor on ðone suðdæl þonne he do on þone
norðdæl; & sio hæte hæfð genumen þæs suðdæles mare
þonne se cyle þæs norðdæles hæbbe, for ðon þe ælc wiht
mæg bet wyð cyle þonne wið hæte.
 1.19.29. For ðam þingon is Affrica ægþer ge on landum ge
on mannum læsse ðonne Europe.
 1.19.31. Affrica onginð, swa we ær cwædon, eastan westwerd
fram Egyptum æt þære ee þe man Nilus hæt.
 1.19.32. Þonne is sio eastemeste þeod haten Libia Cirimacia.
 1.19.33. Hire is be eastan sio us nearre Aegyptus, & be
norðan Wendelsæ, þe man hæt Libia æthiopicum, & be westan
Syrtes Maiores.
 1.19.35. Be westan Libia æthiopicum is sio us fyrre ægyptus,
& be suðan se garsecg þe man hæt æthiopicus, & be westan
Rogathitus.
 1.20.3. Tribulitania sio þiod, þe man oðre naman hæt
Arzuges, hio hæfð be eastan hyre þone Sirtes Maiores, & Rogathite
þa land, & be norðan þone Wendelsæ, þe man hæt Adriaticum,
& þa þeode þe man hæt Sirtes Minores, & be westan Bizantium,
oþ þone sealtan mere, & be suðan hyre Natabres & Geothulas &
Garamantes, oð ðone garsegc.
 1.20.9. Bizantium sio þeod, þær seo burh is Adrumetis,
& Seuges, & seo þiod þær sio mycle burh is Cartaina, &
Numedia sio þeod, hi habbað be eastan him þæt land Syrtes Minores,
& þone sealtan mere, & be norðan him is Wendelsæ, & be
westan him Mauritania, & be suðan him Uzera þa beorgas; & be
suðan þam beorgum þa simbelfarendan æthiopes oð ðone garsecg.
 1.20.14. Mauritania, hyre is be eastan Numedia, & be norðan
wendelsæ, & be westan Malua sio ea, & be suðan Astrixim ða
beorgas, þa todælað þæt wæsmbære land & þæt
deadwylle sand, þe syþþan lið suð on þone garsecg.
 1.20.18. Mauritania, þe man oþre naman hæt Tingetana, be
eastan hyre is Malua sio ea, & be norðan Abbenas þa beorgas, &
Calpis, oþer beorh.
 1.20.20. Þær scyt se ende up of þam garsecge betuh þan
twam beorgum eastweard, þær Ercoles syla standað; & be westan him is
se beorh Athlans, oð ðone garsecg, & be suþan ða beorgas þe man
hæt Æsperos; & be westansuðan him Aulolum sio þiod, oð ðone
garsecg.
 1.20.25. Nu hæbbe we ymb Affrica landgemæro gesæd.
 1.20.25. Nu wille we secgan ymb þa ygland þe on þam
Wendelsæ sindon.
 1.20.26. Cipros þæt igland hit lið ongean Cilicia &
Issaurio on þam sæs earme þe man hæt Mesicos, & hit is an hund
mila lang & fif & hundsyfantig, & an hund mila brad & twa &
twentig.
 1.20.29. Creto þæt igland, him is be eastan se sæ þe man
Arfatium hæt, & westan & be norðan Creticum se sæ, & be
westan Sicilium, þe man oðre naman hæt Addriaticum: hit is an hund mila
long/, & hundsyfantig & fiftig mila brad.
 1.20.32. Ðara iglanda þe man hæt Ciclades þara sindon
þreo & fiftig, & be eastan him is se Icarisca sæ, & be
suðan se Cretisca, & be norðan se Egisca, & be westan Addriaticum.
 1.21.2. Sicilia þæt igland is ðryscyte.
 1.21.3. On ælces sceatan ende sindon beorgas.
 1.21.3. Þone norðsceatan man hæt Polores; þær is seo
burh neah Mesana.
 1.21.4. & se suðsceata hatte Bachinum; þær neah is sio
burh Siracussana.
 1.21.5. & þone westsceatan man hæt Libeum; þær is seo
burh neah þe man hæt Libeum.
 1.21.6. & hit is an hund & syfan & fiftig mila lang,
suð & norð; & se þridda sceata is an hund & syfan &
hundsyfantig westlang.
 1.21.8. & be eastan þæm lande is se Wendelsæ, þe man
hæt Adriaticum, & be suþan þe man hæt Affricum, & be westan
þe man hæt Tirenum, & be norðan is se sæ, þe ægþer is ge
nearo ge hreoh, wið Italia þam lande.
 1.21.12. Sardina & Corsica þa igland todæleð an lytel
sæs earm, se is twa & twentig mila brad.
 1.21.13. Sardina is þreo & þritti mila lang, & twa
& twentig mila brad.
 1.21.14. Him is be eastan se Wendelsæ þe man hæt Tirrenum,
þe Tiber sio ea ut scyt on; & be suðan se sæ þe lið ongean
Numedia lande, & be westan þa twa igland þe man hæt Balearis, &
be norðan Corsica þæt igland.
 1.21.17. Corsica him is Romeburh be eastan, & Sardine be
suðan, & be westan þa igland Balearis, & be norðan Tuscania
þæt land; hit is syxtene mila lang, & nygan mila brad.
 1.21.20. Balearis þa tu igland him is be norðan Affrica, &
Gades be westan, & Ispania be suþan.
 1.21.21. Scortlice hæbbe we nu gesæd be þæm gesetenum
iglandum þe on ðæm Wendelsæ sindon.
 2.21.23. Ær ðæm ðe Romeburh getimbred wære þrim hund
wintra & þusend wintra, Ninus, Asyria kyning, ongan manna ærest
ricsian on ðysum middangearde.
 2.21.25. & mid ungemætlicre gewilnunge anwaldes he wæs
heriende & feohtende fiftig wintra, oð he hæfde ealle Asiam on his
geweald genyd suð fram þæm Readan Sæ & swa norð oþ þone
sæ þe man hæt Euxinus; butan þæm þe he eac oftrædlice for mid
miclum gefeohtum on Sciððie þa norðland, þa ðe gecwedene syndon
ða heardestan men, þeah hy syn on þyson woroldgesælþon þa
unspedgestan.
 2.21.31. & hy ða under ðæm þe he him onwinnende
wæs, wurdon gerade wigcræfta, þeah hi ær hyra lif bylwetlice
alyfden; & hy him æfter þæm grimme forguldon þone wigcræft
þe hy æt him geleornodon; & him ða wearð emleof on hyra mode
þæt hi gesawon mannes blod agoten swa him wæs þara nytena meolc þe
hy mæst bi libbað.
 2.22.4. And he Ninus Soroastrem Bactriana cyning, se cuðe manna
ærest drycræftas, he hine oferwann & ofsloh.
 2.22.6. & þa æt nyhstan he wæs feohtende wið
Sciððie, on ane burh, & þær wearð ofscoten mid anre flane.
 2.22.8. & æfter his deaðe Sameramis his cwen fengc
ægþer ge to þæm gewinne ge to þæm rice.
 2.22.9. & hio þæt ylce gewin þe hio hine on bespon mid
manigfealdon firenlustum twa & feowertig wintra wæs dreogende.
 2.22.11. & hyre þagyt to lytel þuhte þæs anwaldes ðe
se cyningc ær gewunnen hæfde, ac hio mid wiflice niðe wæs feohtende
on þæt underiende folc æthiopiam, & eac on Indeas, þa nan man ne
ær ne syððan mid gefeohte ne gefor buton Alexander; hio wæs wilniende
mid gewinnum þæt hio hy oferswiðde, ða hio hit ðurhteon ne mihte.
 2.22.16. Sio gitsung þa & þa gewin wæron grimlicran
þonne hy nu syn, for ðon hy hyre nane bysene ær ne cuðan swa men nu
witon, ac on bilwitnesse hyra lif alyfdon.
 2.22.19. Seo ylce cwen Sameramis, syððan þæt rice wæs
on hyre gewealde, nales þæt an þæt hio ðyrstende wæs on symbel
mannes blodes, ac eac swelce mid ungemetlicre wrænnesse manigfeald geligre
fremmende wæs; swa þæt ælcne þara þe hio geacsian myhte þæt
kynekynnes wæs, hio to hyre gespon for hyre geligernesse, & syððan
hio hy ealle mid facne beswac to deaðe.
 2.22.24. & þa æt nehstan hyre agene sunu hio genam hyre to
geligere; & for ðon þe hio hyre firenluste fulgan ne moste butan manna
bysmrunge,hio gesette ofer eall hyre rice þæt nan forbyrd nære æt
geligere betwuh nanre sibbe.
 3.22.29. Ær ðam ðe Romeburh getimbred wære þusend
wintra & an hund & syxtig, þæt wæstmbære land, on þæm
Sodome & Gomorre ða byrig on wæron, hit wearð fram heofonlicum fyre
forbærned.
 3.22.32. Þæt wæs betuh Arabia & Palestina.
 3.22.32. Ða manigfealdan wæstmas wæron for þam swiþost
ðe Iordanis seo ea ælce geare þæt land middeweard oferfleow mid fotes
þicce flode, & hit þonne mid ðam gedynged wearð.
 3.23.3. Þa wæs þæt folc þæs micclan welan
ungemetlice brucende, oð ðæt him on se miccla firenlust on innan aweox.
 3.23.4. & him com of þæm firenluste Godes wraco, þæt
he eal þæt land mid sweflenum fyre forbærnde.
 3.23.6. & seððan ðær wæs standende wæter ofer
þam lande, swa hit þære ea flod ær gefleow.
 3.23.7. & þæs dæles se dæl se þæt flod ne
grette ys gyt todæg wæstmberende on ælces cynnes blædum; & ða
syndon swyþe fægere & lustsumlice on to seonne, ac þonne hig man on
hand nymð, þonne weorðað hig to acxan.
 4.23.12. Ær ðæm ðe Romeburh getimbred wære þusend
wintra & hundsyfantig Thelescises & Ciarsathi þa leode betuh him
gewin up hofon, & þæt drugon oþ hi mid ealle ofslegene wæron
butan swiðe feawum.
 4.23.15. & swa þeah þæt þær to lafe wearð þara
Thelescisa hi hiora lond ofgeafan, & geforan Roðum þæt igland,
wilniende þæt hi ælcum gewinne oðflogen hæfdon; ac hi Creacas
þær onfundon, & hi mid ealle fordydon.
 5.23.19. Ær ðam ðe Romeburh getimbred wære eahta hund
wintra, mid Egyptum wearð syfan gear se ungemetlica eorðwela, & hi
æfter ðæm wæron on þan mæstan hungre oðre syfan gear.
 5.23.21. & him ða Ioseph, rihtwis man, mid godcunde fultume
gehealp.
 5.23.22. From ðæm Iosepe Sompeius se hæþena scop &
his cniht Iustinus wæran ðus singende.
 5.23.24. Ioseph, se þe gingst wæs hys gebroðra, & eac
gleawra ofer hi ealle; þæt, him ða ondrædendum þæm gebroðrum,
hy genamon Ioseph, & hine gesealdan cipemonnum, & hi hine gesealdon in
Egypta land.
 5.23.27. Þa sæde he Pompeius þæt he þær
drycræftas geleornode, & of þæm drycræftum þæt he gewunode
monige wundor to wyrcenne; & þæt he mihte swa wel swefn reccan; &
eac þæt he of ðæm cræfte Pharaone þæm cyninge swa leof
wurde.
 5.23.31. & he sæde þæt he of þæm drycræfte
geleornode godcundne wisdom, þæt he þæs landes wæstmbærnesse
þara syfan geara ær beforan sæde, & þara oþera syfan geara
wædle þe þæræfter com; & hu he gegaderode on þan ærran
syfan gearan mid hys wisdome, þæt he þa æfteran syfan gear eall
þæt folc gescylde wið þone miclan hungor.
 5.24.5. & sæde þæt Moyses wære þæs Iosepes
sunu; þæt him wæran fram hym drycræftas gecynde, for ðon þe he
monige wundor worhte in Egyptum.
 5.24.7. & for þæm wole þe on þæt land becom, se
scop wæs secgende þæt Egypti adrifen Moyses ut mid hys leodum.
 5.24.9. For ðon sæde Sompeius & þa Egyptiscan bisceopas
þæt þa Godes wundor þe on hiora landum geworden wæron, to þon
gedon wæron þæt hi hiora agnum godum getealde wæron, þæt sint
diofolgild, nales þam soþan Gode, for ðon þe hiora godu syndon
drycræfta lareowas.
 5.24.13. & þæt folc nugyt þæt tacn Iosepes gesetnesse
æfterfylgeað: þæt is, þæt hi geara gehwilce þone fiftan dæl
ealra hiora eorðwæstma þæm cyninge to gafole gesyllað.
 5.24.16. Wæs se hunger on þæs cyninges dagum on Egyptum
þe mon hæt Amoses, þeah ðe hiora þeaw wære þæt hi ealle
hiora cyningas hetan Pharaon.
 5.24.18. On ðære ylcan tide ricsade Baleus se cyning in
Assirin, þær ær wæs Ninus.
 5.24.19. On þæm leodum þe mon Argi hæt ricsade Apis se
cyningc.
 5.24.20. On þære tide næs na ma cyninga anwalda butan
þysan þrim ricum, ac syþþan wæs sio bysen of him ofer ealle world.
 5.24.22. Ac þæt is to wundrianne þæt þa Egipti swa
lytle þoncunge wiston Iosepe þæs þe he hi æt hungre ahredde,
þæt hi hys cyn swa raðe geunaredon, & hy ealle to nydlingum him
gedydon.
 5.24.24. Swa eac is gyt on ealre þysse worulde: þeah God langre
tide wille hwam hys willan to forlætan, & he þonne þæs eft
lytelre tide þolige, þæt he sona forgyt þæt god þæt he ær
hæfde, & geðencð þæt yfel þæt he þonne hæfð.
 6.24.29. Ær ðæm ðe Romeburh getimbred wære eahta hund
wintra & tyn gearan, ricsode Ambictio se cyning in Athena, Creca byrig.
 6.24.30. He wæs se þridda cyning þe æfter Cicrope
þæm cyninge ricsade, þe ærest wæs þære burge cyning.
 6.24.32. On þæs Ambictiones tide wurdon swa mycele
wæterflod geond ealle world, & þeah mæst in Thasalia Creca byrig
ymb þa beorgas þe man hæt Parnasus, þær se cyning Theuhaleon
ricsode, þæt forneah eall þæt folc forwearð.
 6.25.2. & se cyningc Theuhale ealle þa þe to him mid scypum
oðflugon to þæm beorgum he hi þær onfengc, & hi þær
afedde.
 6.25.4. Be þæm Theuhaleon wæs gecweden, swilce mon bispel
sæde, þæt he wære moncynnes tydriend, swa swa Noe wæs.
 6.25.7. On þæm dagum wæs se mæsta mancwealm in
æthiopian, Affrica leode, swa þæt heora feawa to lafe wurdon.
 6.25.8. Eac on þæm dagum wæs þæt Liber Pater oferwan
þa underigendan Indea ðeode, & hi forneah mid ealle fordyde, ægþer
ge mid druncennysse ge mid firenlustum ge mid manslyhtum; þeah hi hine eft
æfter hys dæge heom for god hæfdon, & hy sædon þæt he
wære ealles gewinnes waldend.
 7.25.14. Ær ðam ðe Romeburh getimbred wære eahta hund
wintra & fif wintrum, gewearð þæt Moyses lædde Israhela folc of
Egyptum æfter þæm manegum wundrum þe he þær gedon hæfde.
 7.25.16. Þæt wæs þæt forme þæt hyra wæter
wurdon to blode.
 7.25.17. Þa wæs þæt æfterre þæt froxas comon
geond eall Egypta land, swa fela þæt man ne mihte nan weorc wyrcan, ne
nanne mete gegyrwan, þæt þara wyrma nære emfela þæm mete, ær
he gegearwod wære.
 7.25.20. Þridde yfel wæs æfter þam þæt gnættas
comon ofer eall þæt land, ge inne ge ute, mid fyrsmeortendum bitum, &
ægþær ge þa men ge ða nytenu unaablinnendlice piniende wæron.
 7.25.23. Þa wæs þæt feorðe, þæt ealra scamlicost
wæs, þæt hundes fleogan comon geond eall þæt mancyn, & hy
crupon þæm mannum betuh þa þeoh ge geond eall þa limu, swa hyt eac
well gedafenode þæt God ða mæstan ofermetto geniðrode mid þære
bismerlicestan wrace & þære unweorðlicostan.
 7.25.28. Þæt fifte wæs hyra nytena cwealm.
 7.25.28. Þæt syxte wæs þæt eall þæt folc wæs
on blædran, & þa wæron swiðe hreowlice berstende, & þa
worms utsionde.
 7.25.30. Þæt syfeðe wæs þæt þær com hagol se
wæs wið fyre gemenged, þæt he ægþer sloh ge ða menn ge ða
nytenu, ge eall þæt on þæm lande wæs weaxendes & growendes.
 7.25.32. Þæt eahtoðe wæs þæt gærstapan comon,
& fræton ealle þa gærsciðas þe bufan þære eorðan
wæron, ge furðon þa wyrttruman sceorfende wæron.
 7.26.3. Þæt nygoðe wæs þæt þær com hagol, &
swa mycel þysþernes, ge dæges ge nihtes, & swa gedrefedlic, þæt
hit man gefelan mihte.
 7.26.5. Þæt teoðe wæs þæt ealle ða cnihtas &
ealle ða mædena þe on þæm lande frumcennede wæron wurdon on
anre niht acwealde.
 7.26.7. & þeah þæt folc nolde ær Gode abugan, hy
hwæðre þa hyra unðances him gehyrsume wæron: swa swyðe swa hi
ær Moyse & hys folce þæs utfæreldes wyrndon, swa micle hy
wæron geornran þæt hi him fram fulgen.
 7.26.10. Ac seo hreowsung þe him þa gewearð wearð swyðe
raðe on wyrsan geþanc gehwyrfed.
 7.26.12. Hrædlice se cyningc þa mid his folce him wæs
æfterfylgende, & hy gecyrran wolde eft to Egyptum.
 7.26.13. Se kyningc Pharon hæfde syx hund wigwægna, & swa
fela þæs oðres heres wæs þæt man mæg þanon oncnawan, þa
him swa fela manna ondredon swa mid Moyse wæron: þæt wæs syx hund
þusenda manna.
 7.26.16. Hwæðre God þa miclan Pharones menge gelytlode,
& hyra ofermætan ofermetto genyðerode; & beforan Moyse & hys
folce he ðone Readan Sæ on twelf wegas adrigde, þæt hi drigan fotan
þæne sæ oferferdon.
 7.26.19. Þa þæt gesawon þa Egypte hy ða getrymedon hyra
dryas Geames & Mambres, & getruwedon mid hyra drycræftum þæt hi
on ðone ilcan weg feran meahtan.
 7.26.22. Ða hi ða oninnan þæm sæfærelde wæron,
þa gedurfon hi ealle & adruncon.
 7.26.23. Þæt tacn nugyt is orgyte on þæs sæs staðe,
hwær þara wigwægna hweol on gongende wæron.
 7.26.25. Þæt deð God to tacne eallum monkynne þæt
þeah hit wind oððe sæs flod mid sonde oferdrifen, þæt hit ðeah
bið eft swa gesyne swa hit ær wæs.
 7.26.28. On þære tide wæs sio ofermycelo hæto on ealre
worulde: nales þæt an þæt men wæron miclum geswencte, ac eac ealle
nytenu swyðe neah forwurdon.
 7.26.30. & ða suðmestan æthiopian hæfdon bryne for
ðære hæte, & Sciþþie þa norðmestan hæfdon ungewunelice
hæton.
 7.26.32. Þa hæfdon monige unwise menn him to worde & to
leasungspelle þæt sio hæte nære for hiora synnum, ac sædon
þæt hio wære for Fetontis forscapunge, anes mannes.
 8.27.1. Ær ðæm ðe Romeburh getimbred wære syx hund
wintran & fif, in Egyptum wearð on anre niht fiftig manna ofslegen, ealle
fram hiora agnum sunum; & ealle ða men comon fram twam gebroðran.
 8.27.4. Þa þis gedon wæs, þa gyt lyfedan ða gebroðra.
 8.27.4. Se yldra wæs haten Danaus, þe þæs yfeles ordfruma
wæs.
 8.27.5. Se wearð of his rice adræfed, & on Arge þæt
land he fleonde becom; & his se cyning þær Tenelaus mildelice onfeng;
þeah he hit him eft mid yfele forgulde, þa he hine of his rice
adræfde.
 8.27.9. On þæm dagum on Egyptan wæs þæs kyninges
þeaw Bosirðis þæt ealle þa cuman þe hine gesohton he to blote
gedyde & hys godum bebead.
 8.27.11. Ic wolde nu, cwæð Orosius, þæt me ða
geandwyrdan þa þe secgað þæt þeos world sy nu wyrse on ðysan
cristendome þonne hio ær on þæm hæþenscype wære, þonne hi
swylc geblot & swylc morð donde wæron swylc her ær beforan
sæde.
 8.27.14. Hwær is nu on ænigan cristendome betuh him sylfum
þæt mon him þurfe swilc ondrædan, þæt hine mon ænigum godum
blote?
 8.27.16. Oððe hwær syndon ure godas þe swylcra mana gyrnen
swilce hiora wæron?
 8.27.18. On þæm dagum Perseus se cyningc of Creca lande in
Asiam mid fyrde for, & on ða ðeode winnende wæs oþ hi him
gehyrsume wæron; & þære þeode oþerne naman ascop be him syluum,
swa hi mon syððan het Persi.
 8.27.22. Ic wat geare, cwæð Orosius, þæt ic his sceal her
fela oferhebban, & þa spell þe ic secge ic hi sceal gescyrtan.
 8.27.23. For ðon þe Asyrie hæfdon LX wintra & an hund
& an þusend under fiftiga cyninga rice, þæt hit na buton gewinne
næs oþ þæt Sarðanopolim ofslegen wearð, & se anwald
siððan on Mæðe gehwearf.
 8.27.26. Hwa is þæt þe eall ða yfel þe hi donde wæron
asecgean mæge oððe areccean?
 8.27.27. Eac ic wille geswigian Tontolis & Philopes þara
scondlicestena spella; hu manega bismerlica gewin Tontolus gefremede syððan
he cyningc wæs; ymb þone cniht þe he neadinga genam Ganemeþis; &
hu he his agenne sunu his godum to blote acwealde, & hine him sylf
siððan to mete gegyrede.
 8.27.32. Eac me sceal aðreotan ymbe Philopes, & ymbe
Tardanus, & ymb ealra þara Troiana gewin to asecgenne, for ðon on
spellum & on leoðum hiora gewin cuðe sindon.
 8.28.1. Ic sceall eac ealle forlætan þa þe of Perseo &
of Cathma gesæde syndon, & eac þa ðe of Thebani & of Spartani
gesæde syndon.
 8.28.3. Eac ic wille geswigian þara mandæda þara
Lemniaðum, & Ponthionis þæs cyninges, hu hreowlice he wearð
adræfed of Othinentium his agenre þeode; & Atregsas & Thigesþres
hu hi heora fæderas ofslogan, & ymb hiora hetelican forlignessa, ic hit
eall forlæte.
 8.28.7. Eac ic hit forlæte, Adipsus hu he ægþer ofsloh ge
his agenne fæder, ge his steopfæder, ge his steopsunu.
 8.28.9. On þæm dagum wæron swa ungemetlica yfel þæt
þa men sylf sædon þæt hefones tungul hiora yfel flugon.
 9.28.12. Ær ðæm þe Romeburg getimbred wære siex hunde
wintrum & lxgum, wearð þæt ungemetlice micle gefeoht betuh Cretense
& Atheniense þæm folcum.
 9.28.14. & þa Cretense hæfdon þone grimlecan sige, &
ealle þa æðelestan bearn þara Atheniensa hi genoman, & sealdon
þæm Minotauro to etanne, þæt wæs healf mon, healf leo.
 9.28.17. On ðæm dagum wæs þætte lapithe & Thesali
wæron winnende him betweonum.
 9.28.18. Þonne þa Lapithe gesawon Thesali þæt folc of
hiora horsum beon feohtende wið hie, þonne heton hi hie Centauri, þæt
sindon healf hors, healf men, for þon hie on horse hie feohtan ne gesawen
ær þa.
 10.28.22. Ær þæm þe Romeburg getimbred wære iiii hunde
wintrum & hundeahtatigum, Uesoges, Egypta cyning, wæs winnende of
suðdæle Asiam, oð him se mæsta dæl wearð underþieded, & he
Uesoges, Egypta cyning, wæs siþþan mid firde farende on Sciþþie on
ða norðdælas, & his ærendracan beforan asende to þære
ðeode, & him untweogendlice secgan het þæt hie oðer sceolden,
oþþe ðæt lond æt him alesan, oþþe he hie wolde mid gefeohte
fordon & forherigan.
 10.29.1. Hie him þa gesceadwislice ondwyrdon, & cwædon
þæt hit gemalic wære & unryhtlic þæt swa oferwlenced cyning
sceolde winnan on swa earm folc swa hie wæron.
 10.29.3. Heton him þeh þæt ondwyrde secgan, þæt him
leofre wære wið hiene to feohtanne þonne gafol to gieldanne.
 10.29.5. Hie þæt gelæstan swa, & sona þone cyning
gefliemdon mid his folce, & him æfterfolgiende wæron, & ealle
ægypte awestan buton þæm fenlondum anum.
 10.29.7. & þa hie hamweard wendon be westan þære ie
Eufrate, ealle Asiam hie genieddon þæt hie him gafol guldon, &
þær wæron fiftene gear þæt lond herigende & westende, oð
heora wif him sendon ærendracan æfter, & him sædon þæt hie
oðer dyden, oðþe ham comen oððe hie him woldon oðerra wera ceosan.
 10.29.12. Hi þa þæt lond forleton, & him hamweard
ferdon.
 10.29.14. On þære ilcan tide wurdon twegen æþelingas
afliemde of Sciþþian, Plenius & Scolopetius wæron hatene, &
geforan þæt lond, & gebudon betuh Capadotiam & Pontum neah
þære læssan Asian, & þær winnende wæron, oð hie him
þær eard genamon.
 10.29.17. & hie ðær æfter hrædlice tide from
þæm londleodum þurh seara ofslægene wurdon.
 10.29.19. Þa wurdon hiora wif swa sarige on hiora mode, & swa
swiðlice gedrefed, ægþær ge þara æþelinga wif ge þara
oþerra monna þe mid him ofslægene wæron, þætte hie wæpna
naman, to þon ðæt hie heora weras wrecan þohton.
 10.29.22. & hi þa hrædlice æfter þæm ofslogan
ealle þa wæpnedmen þe him on neaweste wæron.
 10.29.24. For þon hie dydon swa þe hie woldon þætte þa
oþere wif wæren emsarige him, þæt hie siþþan on him fultum
hæfden, ðæt hie ma mehten heora weras wrecan.
 10.29.26. Hi þa þa wif ealle togædere gecirdon, & on
ðæt folc winnende wæron, & þa wæpnedmen sleande, oð hie
þæs londes hæfdon micel on hiora onwalde.
 10.29.28. Þa under þæm gewinne hie genamon friþ wið þa
wæpnedmen.
 10.29.29. Siþþan wæs hiera þeaw þæt hie ælce geare
ymbe twelf monað tosomne ferdon, & þær þonne bearna striendon.
 10.29.31. Eft þonne þa wif heora bearn cendon, þonne feddon
hie þa mædencild, & slogon þa hysecild.
 10.29.32. & þæm mædencildum hie fortendun þæt
swiðre breost foran þæt hit weaxan ne sceolde, þæt hie hæfden
þy strengran scyte.
 10.29.34. For þon hi mon hæt on Crecisc Amazanas, þæt is
on Englisc fortende.
 10.30.1. Heora twa wæron heora cwena, Marsepia & Lampida
wæron hatene.
 10.30.2. Hie heora here on tu todældon; oþer æt ham beon
heora lond to healdanne, oðer ut faran to winnanne.
 10.30.3. Hie siþþan geeodon Europe & Asiam þone mæstan
dæl, & getimbredon Effesum þa burg, & monege oðere on ðære
læssan Asiam: & siþþan hiera heres þone mæstan dæl ham
sendon mid hiora herehyþe, & þone oþerne dæl þær leton
þæt lond to healdonne.
 10.30.7. Þær wearð Marsepia sio cwen ofslagen, & micel
þæs heres þe mid hiere beæftan wæs.
 10.30.8. Ðær wearð hire dohtor cwen Sinope.
 10.30.9. Seo ilce cwen Sinope toeacan hiere hwætscipe &
hiere monigfealdum duguþum hiere lif geendade on mægðhade.
 10.30.12. On þæm dagum wæs swa micel ege from ðæm
wifmonnum, þætte Europe ne Asiam ne ealle þa neahþeoda ne mehton
aþencean ne acræftan hu hi him wiðstondan mehten, ær þon hie
gecuron Ercol þone ent þæt he hie sceolde mid eallum Creca cræftum
beswican.
 10.30.16. & þeah ne dorste he geneðan þæt he hie mid
firde gefore, ær he ongan mid Creca scipun þe mon dulmunus hætt, þe
mon sægð þæt on an scip mæge an þusend manna; & þa nihtes
on ungearwe hi on bestæl, & hie swiþe forslog & fordyde; &
hwæðere ne mehte hie þæs londes benæman.
 10.30.20. On ðæm dagum þær wæron twa cwena, þæt
wæron gesweostor, Anthiopa & Orithia; & þær wearð Orithia
gefangen.
 10.30.22. Æfter hiere feng to ðæm rice Pentesilia, sio on
þæm Troianiscan gefeohte swiþe mære gewearð.
 10.30.24. Hit is scondlic, cwæð Orosius, ymb swelc to
sprecanne hwelc hit þa wæs, þa swa earme wif & swa elðeodge
hæfdon gegan þone cræftgestan dæl & þa hwatestan men ealles
þises middangeardes, þæt wæs Asiam & Europe, þa hie forneah mid
ealle aweston, & ealda ceastra & ealde byrig towearpon.
 10.30.28. & æfter ðæm hie dydon ægþer ge cyninga
ricu settan ge niwu ceastra timbredon, & ealle þa worold on hiora agen
gewill onwendende wæron folneah c wintra.
 10.30.30. & swa gemune men wæron ælces broces þætte
hie hit folneah to nanum facne ne to nanum laðe næfdon þætte þa
earman wifmen hie swa tintredon.
 10.30.33. & nu, þa ða Gotan coman of þæm hwatestan
monnum Germania, þe ægðer ge Pirrus se reða Creca cyning, ge
Alexander, ge Iulius se cræftega casere, hie alle from him ondredon þæt
hi hie mid gefeohte sohte.
 10.31.2. Hu ungemetlice ge Romware bemurciað & besprecað
þæt eow nu wyrs sie on þiosan cristendome þonne þæm þeodum
þa wære, for þon þa Gotan eow hwon oferhergedon, & iowre burg
abræcon, & iower feawe ofslogon; & for hiora cræftum & for
hiora hwætscipe iowra selfra anwaldes eoweres upþonces habban mehton, þe
nu lustlice sibbsumes friðes & sumne dæl landes æt eow biddende
sindon, to þon þæt hie eow on fultume beon moten, & hit ær
þiosan genog æmettig læg & genog weste, & ge his nane note ne
hæfdon.
 10.31.10. Hu blindlice monege þeoda sprecað ymb þone
cristendom, þæt hit nu wyrse sie þonne hit ær wære, þæt hie
nellað geþencean oþþe ne cunnon, hwær hit gewurde ær þæm
cristendome, þæt ænegu þeod oþre hiere willum friþes bæde,
buton hiere þearf wære, oþþe hwær ænegu þeod æt oþerre
mehte frið begietan, oððe mid golde, oððe mid seolfre, oþþe mid
ænige feo, buton he him underþiedd wære.
 10.31.16. Ac siþþan Crist geboren wæs, þe ealles
middangeardes is sibb & frið, nales þæt an þæt men hie mehten
aliesan mid feo of þeowdome, ac eac þeoda him betweonum buton þeowdome
gesibbsume wæron.
 10.31.19. Hu wene ge hwelce sibbe þa weras hæfden ær
þæm cristendome, þonne heora wif swa monigfeald yfel donde wæron on
þiosan middangearde?
 11.31.22. Ær þæm þe Romeburg getimbred wære feower
hunde wintrum & xxxgum wintra, gewearð þætte Alexander, Priamises
sunu þæs cyninges, of Troiana þære byrig, genom þæs cyninges wif
Monelaus, of Læcedemonia, Creca byrig, Elena.
 11.31.25. Ymb hie wearð þæt mære gewinn & þa miclan
gefeoht Creca & Troiana, swa þætte Crecas hæfdon m scipa þara
miclana dulmuna, & him betweonum gesworan þæt hie næfre noldon on
cyþþe cuman ær hie hiora teonan gewræcen.
 11.31.29. & hi ða x gear ymbe þa burg sittende wæron
& feohtende.
 11.31.30. Hwa is þætte ariman mæge hwæt þær
moncynnes forwearð on ægðere hand, þæt Omarus se scop sweotelicost
sægde.
 11.32.1. For þon nis me þæs þearf, cwæð Orosius, to
secgenne, for þon hit longsum is, & eac monegum cuð.
 11.32.2. Þeah swa hwelcne mon swa lyste þæt witan, ræde
on his bocum hwelce ungetina & hwelce tibernessa hie dreogende wæron
ægðer ge on monslihtum ge on hungre ge on scipgebroce ge on mislicre
forscapunge, swa mon on spellum sægð.
 11.32.6. Þa folc him betweonum ful x winter þa gewin wraciende
wæron.
 11.32.7. Geþence þonne þara tida & nu þissa,
hwæþre/ him bet licien.
 11.32.9. Þa sona of þæm gefeohte wæs oþer
æfterfylgende.
 11.32.9. Eneas mid his firde for of þæm Troianiscan gefeohte
in Italiam.
 11.32.10. Þæt mæg mon eac on bocum sceawigean, hu monega
gewin & hu monega gefeoht he ðær dreogende wæs.
 12.32.13. Ær þæm þe Romeburg getimbred wære lxiiiigum
wintra, ricsade Sardanopolus se cyning in Asiria, þær Ninus se cyning
ærest ricsade, & Sardonopolus wæs se siðmesta cyning þe on
ðæm londe ricsade.
 12.32.16. He wæs swiþe furþumlic mon, & hnesclic, &
swiþe wræne, swa þæt he swiðor lufade wifa gebæro þonne
wæpnedmonna.
 12.32.18. Þæt þa onfunde Arbatus his ealdormon, þe he
gesett hæfde ofer Meðas ðæt lond.
 12.32.19. He angan sierwan mid þæm folce þe he ofer wæs,
hu he hiene beswican mehte, & aspon him from ealle þa þe he ondred
ðæt him on fylste beon woldon.
 12.32.21. Þa se cyning ðæt anfunde, þæt him mon
geswicen hæfde, he ða hiene selfne forbærnde.
 12.32.23. & siþþan hæfdon Mæðe onwald ofer Asirie.
 12.32.23. Hit is unieðe to gesecgenne hu monege gewin siþþan
wæron betuh Mæðum, & Caldeum, & Sciððian.
 12.32.25. Ac þæt mon mæg witan, þonne swa ofermætlicu
ricu onstyrede wæron, hu monege missenlice moncwealmas on ðæm gewinnum
gewurdon.
 12.32.28. Æfter þæm ricsade Fraortes se cyning in Meðen.
 12.32.28. Æfter þæm Fraorte ricsade Diocles, se Mæðe
rice swiðe gemiclade.
 12.32.29. Æfter þam Diocle feng Astiai to rice, se næfde
nanne sunu; ac he nam his nefan him to suna of Persam þære þeode, Cirus
wæs haten.
 12.33.1. Se þa, mid ðon þe he geweox, him þa ofþyncendum
& ðæm Perseum þæt hie on his eames anwalde wæron & on
þara Meða, ac hie gewin uphofan.
 12.33.4. He þa Astiai se cyning beþohte swiðost to Arpelles
his ealdormenn, þæt he mid his cræfte his nefan mid gefeohte
wiðstode; for þon ðe se cyning ne gemunde þara monigra teonena þe
hiora ægðer oþrum on ærdagum gedyde, & hu se cyning het his sunu
ofslean, & hiene siþþan þæm fæder to mete gegierwan, þeh
heora gewinn þa gesemed wære.
 12.33.9. He þa se ealdormon mid firde for ongean þæm
Perseum, & sona þæs folces þone mæstan dæl fleonde mid ealle
forlædde, & mid searwe þæm Perseo cyninge on onwald gedyde.
 12.33.12. & on þæm gefeohte Meða cræft & heora
duguð gefeoll.
 12.33.13. Þa se cyning þæt facn anfunde þe se ealdormon
wiþ hiene gedon hæfde, he þeah gegaderade þone fultum þe he þa
mæhte, & wið þæm nefan fird gelædde.
 12.33.15. & he Cirus Persea cyning hæfde þriddan dæl
his firde beæftan him, on þæt gerad, gif ænig wære þe fyr fluge
þe on ðæm gefeohte wæs þonne to þæm folce þe þær
beæftan wæs, þæt hine mon sloge swa raðe swa mon hiora fiend
wolde.
 12.33.19. Þa þeahhwæðre gebyrede him þæt hie
hwæthwara gebugan to fleonne.
 12.33.20. Hi þa hiera wif him ongean iernende wæron, &
hie swiþe tornwyrdon, & acsedon, gif hie feohtan ne dorsten, hwider hie
fleon woldon; þæt hie oðer gener næfden, buton hie on heora wifa hrif
gewiton.
 12.33.23. Hi þa hrædlice, æfter þæm þe þa wif hie
swa scondlice geræht hæfdon, gewendan eft ongean þone cyning, &
ealne his here gefliemdon, & hiene selfne gefengon.
 12.33.25. He þa Cirus ageaf þæm cyninge his eame ealle þa
are þe he ær hæfde, buton ðæt he cyning nære; & he þæt
wæs eall forsacende for þon þe him Arpellas se ealdormon ær to
beswice wearð mid his agenre þeode.
 12.33.29. Ac him Cirus his nefa gesealde Ircaniam þa þeode on
anwald to habbanne.
 12.33.30. Ðær wearð Mæðe onwald geendod.
 12.33.30. Ac Cirus mid Perseum to ðæm anwalde feng.
 12.33.31. Ac þa byrig þe on monegum þeodum Mæðum ær
gafol guldon wurdon Ciruse to monegum gefeohtum.
 12.33.34. On ðæm dagum wilnade sum æðeling to ricsianne
in Argentine þære ðeode, Falores wæs haten.
 12.33.35. He wæs of Sicilia þæm londe, & mid
ungemetlicre pinunge he wæs þæt folc cwielmende, to ðon þæt hie
him anbugen.
 12.34.2. Ða wæs þær sum argeotere, se mehte don
missenlica anlicnessa.
 12.34.3. He þa se geotere gebead þæm æðelinge, for
ðon he him cweman þohte, þæt he him æt ðære pinunge fylstan
wolde þe he ðæm folce donde wæs.
 12.34.5. He þa swa dyde, & geworhte anes fearres anlicnesse
of are, to ðon, þonne hit hat wære, & mon þa earman men oninnan
don wolde, hu se hlynn mæst wære, þonne hie þæt susl þæron
þrowiende wæron; & eac þæt se æþeling ægðer hæfde,
ge his plegan ge his gewill, þonne he þara manna tintrego oferhierde.
 12.34.10. Þa þæt þa onhæt wæs, & eall gedon swa
se geotere þæm æðelinge ær behet, se æðeling þæt þa
sceawode, & cwæð þæt þæm weorce nanum men ær ne gerise
bet to fandianne þonne þæm wyrhtan þe hit worhte.
 12.34.13. Het hiene þa niman & ðæron bescufan.
 12.34.15. For hwi besprecað nu men þas cristnan tida, &
secgað þæt nu wyrsan tida sien þonne þa wæren, þa, þeh þe
hwa wære mid þæm cyningum on hiora gewill yfel donde, þæt hie swa
þeah æt him ne mehton mid þy nane are findan?
 12.34.18. & nu cyningas & caseras, þeah þe hwa wið
hiora willan gegylte, hie ðeah for Godes lufan, be ðæs gyltes mæþe,
forgifnesse doð.
 13.34.21. Ær þæm þe Romeburg getimbred wære xxx
wintra, wæs þætte Pelopensium & Atheniensium, Creca þeoda, mid
eallum hiera cræftum him betweonum winnende wæron; & hie to ðon
swiðe forslagene wurdon on ægþere hand, þæt hiera feawa to lafe
wurdon.
 13.34.25. On þære ilcan tide wæron eft oðre siþe þa
wifmen winnende on Asiam, þe ær on Sciþþian wæron, & hie
swiðe awestan & forhergedan.
 14.34.28. Ær þæm þe Romeburg getimbred wære xxgum
wintrum, Læcedemoniæ & Mesiane, Creca leode, him betweonum winnende
wæron xx wintra, for þon Mesiane noldon ðæt Læcedemonia
mægdenmenn mid heora ofreden & heora godum onsægden.
 14.35.1. Þa æt nihstan hie hæfden getogen eal Creca folc to
ðæm gewinnum, þa Læcedemonia besætan þa burg Mæse x winter,
& aðas gesworan þæt hie næfre noldon æt ham cuman ær hie
þæt gewrecen hæfden.
 14.35.5. Þa redon hi him betweonum, & cwædon þæt hie
to raðe wolden fultumlease beon æt heora bearnteamum, þa hi ðær swa
longe ðohton to beonne, & þæt mid hiera weddum gefæstnod
hæfdon, & þæt hi heora feondum bet dyde þonne wyrs mid þæm.
 14.35.8. Gecwædon þa þæt þa þe ær æt þæm
aþum næren, þæt þa ham gelendon, & bi eallum heora wifum bearna
striendon.
 14.35.10. & þa oðere sittende wæran ymb þa burg, oð
hi hie gewunnene hæfdon; þeah hie him lytle hwile gehiersume wæron.
 14.35.12. Ac gecuron him anne scop to cyninge of Atheniensem, &
eft mid firde foran wiþ þa Messene.
 14.35.13. Þa hi him nealæhtan, þa getweode hie hwæðer
hie wið him mæhten.
 14.35.14. Se heora cyning ongan ða singan & giddian, &
mid þæm scopleoðe heora mod swiðe getrymede, to þon þæt hie
cwædon þæt hie Mesiana folce wiðstondan mehten.
 14.35.17. Heora þeh wurdon feawa to lafe on aðre hand.
 14.35.18. & þæt Creca folc fela geara him betweonum
dreogende wæron, ægþer ge of Læcedemonia, ge of Mesiane, ge of
Boetium, ge of Atheniensium; & monege oþera þeoda to ðæm ilcan
gewinne getugon.
 14.35.22. Nu is hit scortlice ymbe þæt gesægd þætte
ær gewearð ær Romeburg getimbred wære, þæt wæs from frymðe
middangeardes feower þusend wintra & feower hund & twa &
hundeahtatig, & æfter þæm þe hio getimbred wæs, wæs ures
Dryhtnes acennes ymb seofon hund wintra & vtiene.
 14.35.26. Her endaþ sio forme boc, & onginð sio
æfterre.

END_TEXT
START_TEXT

Or 2


B9.2.3We ask that you not copy and/or (re)distribute the corpus without the written consent of the 
Dictionary of Old English.  The individual scholar must take responsibility for clearing copyright with the editors and 
publishers of the editions used in his/her own citations of the material.<sourcedesc>
<bibl>Orosius, Book 2: Bately 1980, 35-53.</bibl></sourcedesc>




 1.35.28. Ic wene, cwæð Orosius, þæt nan wis mon ne sie,
buton he genoh geare wite þætte God þone ærestan monn ryhtne &
godne gesceop, & eal monncynn mid him.
 1.35.30. Ond for þon þe he þæt god forlet þe him geseald
wæs, & wyrse geceas, hit God siþþan longsumlice wrecende wæs,
ærest on him selfum, & siþþan on his bearnum gind ealne þisne
middangeard mid monigfealdum brocum & gewinnum, ge eac þas eorþan, þe
ealle cwice wyhta bi libbað, ealle hiere wæstmbæro he gelytlade.
 1.36.5. Nu we witan þæt ure Dryhten us gesceop; we witon eac
þæt he ure reccend is, & us mid ryhtlicran lufan lufað þonne
ænig mon.
 1.36.7. Nu we witon þæt ealle onwealdas from him sindon; we
witon eac þæt ealle ricu sint from him, for þon ealle onwealdas of rice
sindon.
 1.36.9. Nu he þara læssena rica reccend is, hu micle swiþor
wene we þæt he ofer þa maran sie, þe on swa unmetlican onwealdum
ricsedon.
 1.36.12. An wæs Babylonicum, þær Ninus ricsade; þæt
oðer wæs Creca, þær Alexander ricsade; þridda wæs Affricanum,
þær/ Ptolome ricsedon; se feorða is Romane, þe giet ricsiende sindon.
 1.36.14. Þas feower heafodricu sindon on feower endum þyses
middangeardes, mid unasecgendlicre Godes tacnunge.
 1.36.16. Þæt Babylonicum wæs þæt forme, & on
easteweardum; þæt æfterre wæs þæt Crecisce, & on
norðeweardum; þæt þridde wæs þæt Affricanum, & on
suðweardum; þæt feorþe is Romane, & on westeweardum.
 1.36.19. Babylonisce þæt æreste & Romane þæt
siðmeste hie wæron swa fæder & sunu, þonne hie heora willan moton
wel wealdan.
 1.36.21. Þæt Crecisce & þæt Affricanisce wæron
swa swa hie him hiersumedon, & him underþieded wære.
 1.36.23. Þæt ic wille eac gescadwislecor gesecgean, þæt
hit mon geornor ongietan mæge.
 1.36.25. Se æresta cyning wæs Ninus haten, swa we ær
beforan sægden.
 1.36.26. Þa hiene mon ofslog, þa feng Sameramis his cwen to
þæm rice, & getimbrede þa burg Babylonie, to þon þæt heo
wære heafod ealra Asiria; & hit fela wintra siþþan on þæm stod,
oð ðæt Arbatus, Meþa ealdormon, Sardanopolum Babylonia cyning ofslog.
 1.36.29. Þa wearð Babylonia & Asiria anwald geendad, &
gehwearf on Meðas.
 1.36.31. On þæm ilcan geare þe þiss wæs, Procos,
Numetores fæder, ongon ricsian in Italia þæm londe, þær eft
Romeburg getimbred wearð.
 1.36.33. Se Procos wæs Numetores fæder & Mulieses, &
wæs Siluian eam.
 1.37.1. Seo Siluie wæs Remuses modor & Romules, þe
Romeburg getimbredon.
 1.37.2. Ðæt wille ic gecyþan, þæt þa ricu of nanes
monnes mihtum swa gecræftgade ne wurdon, ne for nanre wyrde buton from Godes
gestihtunge.
 1.37.5. Ealle stærwriteras secgað þæt Asiria rice æt
Ninuse begunne, & Romana rice æt Procose begunne.
 1.37.6. From ðæm ærestan geare Ninuses rices oðþæt
Babylonia burg getimbred wæs, wæron lxiiii wintra; eac of ðæm ilcan
geare þe Procos ricsade in Italia wæron eac swilce lxiiii wintra, ær
mon Romeburg getimbrede.
 1.37.9. Þy ilcan geare þe Romana rice weaxan ongann ond
miclian, on Procos dæge þæs cyninges, þy ilcan geare gefeoll
Babylonia & eall Asiria rice & hiora anwald, æfter þæm ðe mon
heora cyning ofslog Sardanopolum.
 1.37.13. Siþþan hæfdon Caldei þa lond gebun on freodome,
þe nihst þære byrig wæron, þeh þe Mæðe hæfden þone
anwald ofer hie, oðþæt Cirus, Persea cyning, ricsian ongann, & ealle
Babylonia aweste, & ealle Asirie & ealle Mæþe on Persa anwald
gedyde.
 1.37.16. Þæt þa swa gelomp, ðætte on þære ilcan
tide þe Babylonia ðiowdome onfeng from Ciruse ðæm cyninge, þætte
Roma aliesed wearð of þeowdome þara unryhtwisestana cyninga & þara
ofermodgestana, þe mon hæt Tarcuinie; & ða ðæt eastrice in
Asiria gefeoll, þa eac þæt westrice in Roma aras.
 1.37.22. Giet scæl ic, cwæð Orosius, monigfealdlecor
sprecan wiþ þa þe secgað þæt þa anwaldas sien of wyrda
mægenum gewordene, nales of Godes gestihtunge, hu emnlice hit gelomp ymb
ðas tu heofodricu, Asiria & Romana, swa swa we ær sægdon,
þætte Ninus ricsade on ðon eastrice lii wintra, & æfter him his
cwen Sameramis xlii wintra, & on middeweardum hire rice hio getimbrede
Babylonia þa burg.
 1.37.28. From þæm geare þe heo getimbred wearð, wæs
hire anwald m wintra & c & lx & folnæh feower, ær hio hiere
anwaldes benumen wurde & beswicen from Arbate hiere agnum ealdormenn &
Meþa cyninge; þeh þe siðþan ymbe þa burg lytle hwile freodom
wære buton onwalde, swa we ær sægdon, from Caldei þæm leodum.
 1.37.33. Swa eac swilce wearð Romeburg ymb m wintra & c &
lx & folneah feower, þætte Alrica hiere ealdormon & Gotona cyning
hiere onwaldes hie beniman woldon; & heo hwæðere onwealg on hiere
onwalde æfter þurhwunade.
 1.38.2. Þeh þe ægþer þissa burga þurh Godes
diegelnessa þus getacnod wurde: ærest Babylonia þurh hiere agenne
ealdormon, þa he hiere cyning beswac; swa eac Roma, þa hi hiere agen
ealdormonn & Gotona cyning hiere anwaldes beniman woldon, hit þeh God for
heora cristendome ne geþafode, naþer ne for heora caseras ne for heora
selfra, ac hie nugiet ricsiende sindon ægþer ge mid hiera cristendome ge
mid hiora anwalde ge mid hiera caserum.
 1.38.10. Þis ic sprece nu for ðæm þe ic wolde þæt
þa ongeaten, þe þa tida ures cristendomes leahtriað, hwelc mildsung
siþþan wæs, siþþan se cristendom wæs; & hu monigfeald
wolbærnes ðære worulde ær þæm wæs; & eac þæt hie
oncnewen hu gelimplice ure God on þæm ærran tidum þa anwaldas &
þa ricu sette, se ilca se þe giet settende is & wendende ælce
onwaldas & ælc rice to his willan.
 1.38.16. Hu gelice onginn þa twa byrg hæfdon, & hu gelice
heora dagas wæron, ægðer ge on ðæm gode ge on ðæm yfele.
 1.38.17. Ac hiora anwalda endas wæron swiþe ungelice; for
þon þe Babylonie mid monigfealdum unryhtum & firenlustum mid heora
cyninge buton ælcre hreowe libbende wæran, þæt hie hit na gebetan
noldan, ær þon hie God mid þæm mæstan bismere geeaðmedde, þa
he hie ægðres benam ge heora cyninges ge heora anwaldes; ac Romane mid
hiora cristnan cyninge Gode þeowiende wæron, þætte he him for
þæm ægþres geuþe, ge hiora cyninges ge heora anwaldes.
 1.38.25. For þæm magan hiora spræce gemetgian þa þe
þæs cristendomes wiþerflitan sint, gif hie gemunan willað hiora
ieldrena unclænessa, & heora wolgewinna, & hiora monigfealdan
unsibbe, & hiora unmiltsunge þe hie to gode hæfdon, ge eac him selfum
betweonum; ðæt hie nane mildheortnesse þurhteon ne mehtan, ær
þæm him seo bot of ðæm cristendome com, þe hie nu swiþost
tælað.
 2.38.31. Ymb feower hunde wintra & ymb feowertig þæs þe
Troia Creca burg awested wæs, wearð Romeburg getimbred from twam
gebroðrum, Remuse & Romuluse.
 2.39.2. & raðe æfter Romulus hiora anginn geunclænsade
mid his broðor slege, & eac siþþan mid his hiwunge & his
geferena: hwelce bisena he ðær stellende wæs, mid þæm þe hie
bædon Sabini þa burgware þætte hi him geuðen hiora dohtra him to
wifum to habbanne, & hie him þara bena forwierndon.
 2.39.6. Hi swaþeah heora unðances mid swicdome hie begeaton,
mid þæm þe hie bædon þæt hie him fylstan mosten ðæt hie
hiera godum þe ieð blotan mehten: þa hie him þæs getygðedon, þa
hæfdon hi him to wifum, & heora fæderum eft agiefan noldon.
 2.39.10. Ymb þæt wearð þæt mæste gewinn monig gear,
oð hie fornæh mid ealle forslægene & forwordene wæron on
ægþere healfe, þæt hie mid nanum þinge ne mehton gesemede
weroþan, ær þara Romana wif mid heora cildum iernende wæron gemong
ðæm gefeohtum, & heora fæderum wæron to fotum feallende, &
biddende þæt hie for þara cilda lufan þæs gewinnes sumne ende
gedyden.
 2.39.16. Swa weorðlice & swa mildelice wæs Romeburg on
fruman gehalgod, mid broðor blode, & mid sweora, & mid Romuluses
eames/ Numetores, þone he eac ofslog, ða he cyning wæs, & him self
siþþan to ðæm rice feng.
 2.39.19. Þuss gebletsade Romulus Romana rice on fruman: mid his
broðor blode þone weall, & mid þara sweora blode þa ciricean, &
mid his eames blode þæt rice.
 2.39.22. Ond siþþan his agenne sweor to deaðe beswac, þa he
hiene to him aspon, & him gehet ðæt he his rice wið hiene dælan
wolde, & hiene under ðæm ofslog.
 2.39.25. He þa Romulus æfter þiosan underfeng Cirinen gewinn
þara burgwarana, for þon þe he þagiet lytel landrice hæfde buton
þære byrig anre, for þon þe Romulus & ealle Romware oþerum
folcum unweorðe wæran, for þon ðe hie on cnihthade wæron oþerra
manna niedlingas.
 2.39.29. Þa hie ða hæfdon Cirinensa þa burg ymbseten,
& ðær micelne hungor þoliende wæron, þa gecwædan hie
þæt him leofre wære þæt hie on ðæm iermþum heora lif
geendodon þonne hie ðæt gewinn forleten, oððe frið genamen.
 2.39.32. Hie ðær þa winnende wæron oð hie þa burg
abræcon, & æfter þæm wið þa londleode on ælce healfe
unablinnendlice winnende wæron, oð hie ðærymbutan hæfdon monega
byrig begietena.
 2.40.1. Ac þa cyningas þe æfter Romuluse ricsedon wæron
forcuðran & eargran þonne he wære, & þæm folcum laðran
& ungetæsran, oð þætte Tarcuinius, ðe we ær ymbe sædon,
þe hira eallra fracoþast wæs, ægþer ge eargast, ge wrænast, ge
ofermodgast, ealra þara Romana wif ða þe he mehte he to geligre
geniedde, & his suna geþafode þæt he læg mid Latinus wife,
Lucrettie hatte, Brutuses sweostor, þa heo on firde wæron, ðeh þe
hie Romana bremuste wæron to ðæm cyninge.
 2.40.8. Heo ða Lucretie hi selfe for þæm acwealde.
 2.40.9. Ða þæt Latinus hiere wer geascade, & Brutus
hiere broðor, þa forleton hie ða firde þe hie bewitan sceoldan, &
þa hie ham comon, þa adræfdon hie ægðer ge þone cyning, ge his
sunu, ge ealle þa þe þær cynecynnes wæron of þy rice mid ealle.
 2.40.12. Him ða Romane æfter þæm ladteowas gesetton, þe
hie consulas heton, þæt heora rice heolde an gear an monn.
 3.40.15. Æfter þæm þe Romeburg getimbred wæs ii hunde
wintrum & iiii, þætte Brutus wæs se forma consul.
 3.40.16. Romulus heora forma cyning & Brutus heora forma consul
wordon emnreðe.
 3.40.17. Romulus slog his broðor, & his eam, & his
sweor.
 3.40.18. Brutus slog his ii suna & his wifes twegen broðor,
for þon þe hie spræcon ðæt hit betere wære þætte Romane eft
heora cynecynne onfengen, swa hie ær hæfdon; for þæm he hie het
gebindan, & beforan eallum þæm folce mid besman swingan, &
siþþan mid æxsum heora heafda of aceorfan.
 3.40.23. Tarcuinius þa, ðe ær Romana cyning wæs, aspon
Tuscea cyning him on fultum, Porsenna wæs haten, þæt he ðe ieð
mehte winnan wið Brutuse & wið eallum Romanum.
 3.40.25. He ða Brutus gecwæð anwig wið þone cyning ymb
heora feondscipe; ac him Tarcuinius oðerne ðegn ongean sende, Arrunses sunu
ðæs ofermodgan, & heora þær ægðer oðerne ofslog.
 3.40.29. Æfter þæm Porsenna & Tarcuinius þa cyningas
ymbsæton Romeburg, & hie eac begeaton, þær Mutius nære, an monn
of ðære byrig: he hi mid his wordum geegsade.
 3.41.2. Ða hie hiene gefengon, ða pinedon hie hiene mid
þæm þæt hie his hand forbærndon, anne finger & anne, &
hiene secgan heton, hu fela þæra manna wære þe wið þæm cyninge
Tarcuinie swiðost wiðsacen hæfde.
 3.41.5. Þa he ðæt secgean nolde, þa acsedon hie hine hu
fela þær swelcerra manna wære swelce he wæs.
 3.41.7. Þa sægde he him ðæt ðær fela þara monna
wære/, & eac gesworen hæfdon ðæt hie oþer forleosan woldon,
oþþe hira agen lif, oþþe Porsennes þæs cyninges.
 3.41.9. Þa þæt þa Porsenna gehierde, he ðæt setl
& þæt gewin mid ealle forlet, þe he ær þreo winter dreogende
wæs.
 4.41.12. Æfter þæm wæs þæt Sabinisce gewinn, &
him Romane þæt swiðe ondrædende wæron, & him gesetton hiran
ladteow þonne hiera consul wære, þone ðe hie tictatores heton, &
hie mid þæm tictatore micelne sige hæfdon.
 4.41.15. Æfter þæm Romane betux him selfum, þa rican menn
& þa earmran, micel gewinn upahofon, & him ðæt to longsumere
wrace come, þær hie ðe raðor gesemed ne wurden.
 4.41.18. On þæm dagum wæron þa mæstan ungetina on
Romanum, ægðer ge on hungre ge on moncwealme, under þæm twæm
consulum, Tita & Publia hatton.
 4.41.20. & hie heora gefeohta þa hwile hie gerestan, þeh
hie þæs hungres & þæs moncwealmes ne mehte, ac þa monigfealdan
iermþo þa werigan burg swiþe brociende wæran.
 4.41.23. Ær ðæm þe seo wol geendod wære, Ueigentes
& Etrusci þa leode wið Romanum gewinn upahofon, & wið þæm
twæm consulum, Marcuse & Grease.
 4.41.25. & þa Romane him ongean foran, & him betweonum
aþas gesworan þæt hiera nan nolde eft eard gesecan buton hie sige
hæfden.
 4.41.27. Þær wæron Romane swa swiþe forslægene, þeh
hie sige hæfden, þæt heora an consul þe him to lafe wearð forsoc
þone triumphan, þe him mon ongean brohte þa he hamweard wæs, &
sæde þæt hie hæfden bet gewyrht þæt him mon mid heafe ongean
come þonne mid triumphan.
 4.42.1. Þæt hie triumphan heton, þæt wæs þonne hie
hwelc folc mid gefeohte ofercumen hæfdon, þonne wæs heora þeaw
þæt sceoldon ealle hiera senatus cuman ongean heora consulas æfter
þæm gefeohte, siex mila from ðære byrig, mid crætwæne, mid
golde & mid gimstanum gefrætwedum, & hie sceoldon bringan
feowerfetes twa hwit.
 4.42.6. Þonne hie hamweard foran, þonne sceoldon hiera senatus
ridan on crætwænum wiðæftan þæm consulum, & þa menn
beforan him drifan gebundene þe þær gefongene wæron, ðæt heora
mærþa sceoldon þy þrymlicran beon.
 4.42.9. Ac þonne hie hwelc folc buton gefeohte on heora geweald
genieddon, þonne hie hamweard wæron, þonne sceolde him man bringan
ongean of þære byrig crætwæn, se wæs mid siolfre gegiered, &
ælces cynnes feowerfetes feos an, hiora consulum to mærþe.
 4.42.13. Þæt wæs þonne triumpheum.
 4.42.14. Romulus gesette ærest monna senatum: ðæt wæs,
an hund monna, þeh heora æfter fyrste wære þreo hund.
 4.42.15. Þa wæron simbel binnan Romebyrg wuniende, to þon
þæt hie heora rædþeahteras wæron & consulas setton, &
þæt ealle Romane him hirsumeden, & þæt hie bewisten eal þæt
licgende feoh under anum hrofe þæt hie begeaton oþþe on gafole
oþþe on hergiunga, þæt hie hit siþþan mehten him eallum
gemænelice to nytte gedon, þæm þe þær buton þeowdome
wæron.
 4.42.22. Þa consulas þe on ðæm dagum þæt Sabinisce
gewinn underfengon, þe mon het eall hiera cynn Fabiane, for þon hit ealra
Romana ænlicost wæs & cræftegast.
 4.42.24. Nu giet todæge hit is on leoðum sungen hwelcne demm
hie Romanum gefeollan.
 4.42.25. Eac þæm monega ea sindon be noman nemnede for
þæm gefeohte, & eac þa geata þe hie ut of Romebyrig to þæm
gefeohte ferdon him mon ascop þa noman þe hie giet habbað.
 4.42.28. Æfter þæm Romane curon iii hund cempena &
siex, þæt sceolde to anwige gangan wið swa fela Sabina, & getruwedon
þæt hie mid hiera cræftum sceolden sige gefeohtan.
 4.42.30. Ac Sabini mid heora searwum hie ealle þær ofslogon
buton anum, se þæt laðspel æt ham gebodade.
 4.42.32. Næs na on Romanum anum, ac swa hit an scopleoðum
sungen is þæt gind ealne middangeard wære caru & gewin & ege.
 4.43.1. Cirus, Persa cyning, þe we ær beforan sægdon, þa
hwile ðe Sabini & Romane wunnon on þæm westdæle, þa hwile wonn
he ægþer ge on Sciþþie ge on Indie, oþ he hæfde mæst ealne
þone eastdæl awest; & æfter ðæm fird gelædde to Babylonia,
þe þa welegre wæs þonne ænigu oþeru burg.
 4.43.5. Ac hiene Gandes seo ea þæs oferfæreldes longe
gelette, for þæm þe þær scipa næron: þæt is ealra ferscra
wætera mæst buton Eufrate.
 4.43.7. Þa gebeotode an his ðegna þæt he mid sunde þa ea
oferfaran wolde, mid twam tyncenum; ac hiene se stream fordraf.
 4.43.9. Ða gebeotode Cirus ðæt he his ðegn on hire swa
gewrecan wolde, þa he swa grom wearð on his mode & wiþ þa ea
gebolgen, þæt hie mehte wifmon be hiere cneowe oferwadan, þær heo
ær wæs nigon mila brad þonne heo fledu wæs.
 4.43.13. He þæt mid dædum gelæste, & hie upp forlet
an feower hund ea & on lx, & siþþan mid his firde þær
oferfor.
 4.43.14. & æfter þæm Eufrate þa ea, seo is mæst
eallra ferscra wætera, & is irnende þurh middewearde Babylonia burg,
he hie eac mid gedelfe on monige ea upp forlet, & siþþan mid eallum his
folce on ðære ea gong on þa burg færende wæs, & hie gerahte.
 4.43.19. Swa ungeliefedlic is ænigum menn þæt to
gesecgenne, hu ænig mon mehte swelce burg gewyrcan swelce sio wæs,
oðþe eft abrecan.
 4.43.21. Membrað se ent angan ærest timbran Babylonia, &
Ninus se cyning æfter him; & Sameramis his cwen hie geendade æfter
him on middeweardum hiere rice.
 4.43.23. Seo burg wæs getimbred an fildum lande & on swiþe
emnum, & heo wæs swiþe fæger an to locianne; & heo is swiþe
ryhte feowerscyte; & þæs wealles micelness & fæstness is
ungeliefedlic to secgenne: þæt is, þæt he is l elna brad, & ii
hund elna heah, & his ymbgong is hundseofontig mila & seofeða dæl
anre mile, & he is geworht of tigelan & of eorðtyrewan, & ymbutan
þone weall is se mæsta dic, on þæm is iernende se ungefoglecesta
stream; & wiðutan þæm dice is geworht twegea elna heah weall, &
bufan ðæm maran wealle ofer ealne þone ymbgong he is mid stænenum
wighusum beworht.
 4.43.33. Seo ilce burg Babylonia, seo ðe mæst wæs &
ærest ealra burga, seo is nu læst & westast.
 4.43.34. Nu seo burg swelc is, þe ær wæs ealra weorca
fæstast & wunderlecast & mærast, gelice & heo wære to
bisene asteald eallum middangearde, & eac swelce heo self sprecende sie to
eallum moncynne, & cweþe: Nu ic þuss gehroren eam & aweg gewiten,
hwæt, ge magan on me ongietan & oncnawan þæt ge nanuht mid eow
nabbað fæstes ne stronges þætte þurhwunigean mæge.
 4.44.7. On ðæm dagum þe Cirus Persa cyning Babylonia
abræc, ða wæs Croesus se liþa cyning mid firde gefaren Babylonium to
fultume; ac þa he wiste þæt hie him on nanum fultome beon ne mæhte,
& þæt seo burg abrocen wæs, he him hamweard ferde to his agnum
rice.
 4.44.11. & him Cirus wæs æfterfylgende, oþ he hiene
gefeng, & ofslog.
 4.44.12. Ond nu ure Cristne Roma bespricð þæt hiere wealles
for ealdunge brosnien, nales na for þæm þe hio mid forheriunge swa
gebismrad wære swa Babylonia wæs; ac heo for hiere cristendome nugiet is
gescild, ðæt ægþer ge hio self ge hiere anweald is ma hreosende for
ealddome þonne of æniges cyninges niede.
 4.44.17. Æfter þæm Cirus gelædde fird on Sciþþie,
& him ðær an giong cyning mid firde ongean for, & his modor mid
him Damaris.
 4.44.18. Þa Cirus for ofer þæt londgemære, ofer þa ea
þe hatte Araxis, him þær se gionga cyning þæs oferfæreldes
forwiernan mehte; ac he for þæm nolde þy he mid his folce getruwade
ðæt he hiene beswican mehte, siþþan he binnan ðæm gemære
wære, & wicstowa name.
 4.44.23. Ac þa Cirus geahsade þæt hiene se gionga cyning
þær secean wolde, & eac þæt þæm folce seldsiene &
uncuðe wæron wines dryncas, he for þæm of ðære wicstowe afor on
ane digle stowe, & þær beæftan forlet eall þæt þær
liðes wæs & swetes; þæt þa se gionga cyning swiðor micle
wenende wæs þæt hie þonon fleonde wæren þonne hie ænigne
swicdom cyþan dorsten.
 4.44.28. Þa hie hit þær swa æmenne metton, hie ðær
þa mid micelre bliðnesse buton gemetgunge þæt win drincende wæron,
oð hi heora selfra lytel geweald hæfdon.
 4.44.31. He þa Cirus hie þær besyrede & mid ealle
ofslog; & siþþan wæs farende þær ðæs cyninges modor mid
þæm twæm dælum þæs folces wuniende wæs, þa he þone
ðriddan dæl mid ðæm cyninge beswicen hæfde.
 4.44.34. Hio þa seo cwen Dameris mid micelre gnornunge ymb
þæs cyninges slege hiere suna þencende wæs, hu heo hit gewrecan
mehte; & þæt eac mid dædum gelæste, & hiere folc on tu
todælde, ægþer ge wifmen ge wæpnedmen, for þon þe þær
wifmenn feohtað swa same swa wæpnedmen.
 4.45.2. Hio mid þæm healfan dæle beforan þæm cyninge
farende wæs, swelce heo fleonde wære, oð hio hiene gelædde on an
micel slæd, & se healfa dæl wæs Ciruse æfterfylgende.
 4.45.5. Þær wearþ Cirus ofslægen, & twa þusend
monna mid him.
 4.45.6. Seo cwen het þa ðæm cyninge þæt heafod of
aceorfan, & beweorpan on anne cylle, se wæs afylled monnes blodes, &
þus cwæð: þu þe þyrstende wære monnes blodes xxx wintra, drync
nu þine fylle.
 5.45.10. Æfter þæm þe Romeburg getimbred wæs twa hunde
wintra & iiiix, þætte Cambisis feng to Persa rice, Ciruses sunu, se,
mid þon þe he Egypte oferwon, gedyde þæt nan hæþen cyning ær
gedon ne dorste, þæt wæs þæt he heora godgieldum eallum wiðsoc,
& hie æfter þæm mid ealle towearp.
 5.45.15. Æfter him ricsade Darius, se awende ealle Asiriæ
& Caldei eft to Perseum, þe ær from him gebogene wæron.
 5.45.16. Æfter þæm he wonn on Sciþþie, ægþer ge
for Ciruses slege þæs cyninges, his mæges, ge eac for þæm þe him
mon/ ðær wifes forwiernde.
 5.45.18. His heres wæs seofon hund þusenda, þa he on
Sciðþie for.
 5.45.19. Hwæþere ða Sciþþie noldon hiene gesecan to
folcgefeohte, ac þonne hie gind þæt lond tofarene wæron, hie þonne
hie floccmælum slogan.
 5.45.21. Þa wæron ða Perse mid þæm swiþe geegsade,
& eac ondredon þæt mon þa brycge forwyrcan wolde þe æt þæm
gemære wæs, þæt hie siþþan nysten hu hie þonan comen.
 5.45.24. He þa se cyning, æfter ðæm þe his folc swiþe
forslægen wæs, þær forlet hundeahtatig þusenda beæftan him,
þæt hie ðær þagiet leng winnan sceoldon, & he self þonan
gewat on þa læssan Asiam, & hie forhergeade; & siþþan on
Mæcedoniam, & on Ionas Creca leode, & þa hie butu oferhergeade;
& for siððan firr an Crecas, & gewin upp ahof wið Athenienses,
for þæm hie mæcedoniam on fultume wæron.
 5.45.30. Sona swa Atheniense wiston þæt Darius hie mid
gefeohte secan wolde, hie acuron endlefan þusend monna, & him ongean
foran, & þone cyning æt ðære dune metton þe mon hætt
Morotthome.
 5.45.33. Heora ladteow wæs haten Htesseus; se wæs mid his
dædum snelra þonne he mægenes hæfde; se geworhte micelne dom on
ðæm gefeohte.
 5.46.3. Þa wearð tu hund þusenda Persea ofslægen, &
þa oþre gefliemed.
 5.46.4. Þa he eft hæfde fird gegaderod on Perseum, &
þæt wrecan þohte, þa gefor he.
 5.46.6. Æfter him feng his sunu to Persea rice Xersis.
 5.46.6. Þæt gewinn þæt his fæder astealde he
diegellice for þæm v gear scipa worhte, ond fultum gegaderode.
 5.46.8. Þa wæs mid him an wræccea of Læcedamania, Creca
byrg, se wæs haten Damerað, se þæt facn to his cyþþe gebodade,
& hit on anum brede awrat, & siþþan mid weaxe beworhte.
 5.46.11. Xersis, þa he an Crecas for, hæfde his agenes folces
viii c þusenda, & he hæfde of oþerum þeodum abeden iiii c m; &
he hæfde scipa, þara miclena dulmuna, an m & ii hund, & þara
scipa wæron iii m þe hiora mete bæran; & ealles his heres wæs
swelc ungemet þæt mon eaðe cweþan mehte ðæt hit wundor wære,
hwær hie landes hæfden þæt hie mehten an gewician, oþþe
wæteres þæt hie mehten him þurst of adrincan.
 5.46.17. Swa þeah seo ungemetlice mengeo þæs folces wæs
þa ieðre to oferwinnanne þonne heo us sie nu to gerimanne oþþe to
geliefanne.
 5.46.20. Leoniða, Læcedemonia cyning, Creca byrg, hæfde
iiii þusend monna, þa he angean Xersis for on anum nearwan londfæstenne,
& him þær mid gefeohte wiðstod.
 5.46.22. Xersis þæt oþer folc swa swiðe forseah, þæt
he ascade, hwæt sceolde æt swa lytlum weorode mara fultum, buton þa ane
þe him þær ær abolgen wæs on ðæm ærran gefeohte,
þætte wæs on Merothonia þære dune.
 5.46.25. Ac gesette þa men on ænne truman þe mon hiora
mægas ær on ðæm londe slog, & wiste þæt hie woldon
geornfulran beon þære wrace þonne oþere men, & hie swa wæron
oð hie þær mæst ealle ofslægene wurdon.
 5.46.29. Xersis, swiþe him þa ofþyncendum þæt his folc
swa forslagen wæs, he self þa þærto for mid eallum þæm mægene
þe he ðærto gelædan mehte, & þær feohtende wæron iii
dagas, oþ þara Persea wæs ungemetlic wæl geslægen.
 5.46.32. He het þa þæt fæste lond utan ymbfaran, þæt
him mon sceolde an ma healfa on feohtan þonne on ane.
 5.46.34. Leoniþa þæt þa geascade þæt hiene mon swa
beþridian wolde.
 5.46.35. He þonan afor, & his fierd gelædde on an oþer
fæstre land, & þær gewunedon oþ niht.
 5.47.1. & him from afaran het ealla þa burgware þe he of
oðerum londe him to fultome abeden hæfde, þæt hie him gesunde burgen,
for þæm he ne uþe þæt ænig ma folca for his þingum forwurde
þonne he self mid his agenre þeode.
 5.47.4. Ac he þus wæs sprecende & geomriende: Nu we
untweogendlice witan þæt we ure agen lif forlætan sceolan for þæm
ungemetlican feondscipe þe ure ehtende on sindon; uton þehhwæþere
acræftan hu we heora an þisse niht mægen mæst beswican, & us
selfum betst word & longsumast æt urum ende gewyrcan.
 5.47.9. Hu micel þæt is to secganne þætte Leoniða mid
vi c monna vi c m swa gebismrade, sume ofslog, sume gefliemde.
 5.47.12. Xersis wæs þa æt twam cirrum on ðæm londe swa
gescend mid his ormætan menige.
 5.47.13. He þagiet þriddan siþe wæs wilniende mid
scipfierde þæt he þæs gewinnes mehte mare gefremman, & him Ionas,
Creca leode, on fultum gespon; þeh hie ær ofer hiera willan him to
gecierdon, & hie him geheton þæt hie ðæt gefeoht ærest mid him
selfum þurhteon wolden, þeh hie him eft facen gelæsten, þa hie on
ðæm sæ feohtende wæron.
 5.47.18. Themestocles hatte Atheniensa ladteow.
 5.47.19. Hie wæron cumen Leoniðan to fultume, þeh hie æt
þæm ærran gefeohte him ne mehten to cuman.
 5.47.20. Se Themestocles gemyndgade Ionas þære ealdan
fæhþe þe Xersis him to geworht hæfde, hu he hie mid forhergiunge
& mid heora mæga slihtum on his geweald geniedde.
 5.47.23. He bæd hie eac þæt hie gemunden þara ealdena
treowa & þæs unarimedlican freondscipes þe hie ægþer hæfdon
ge to Atheniensum ge to Læcedemoniam ær on ealddagum, & hie biddende
wæs þæt hie mid sume searawrence from Xerse þæm cyninge sume hwile
awende, þæt hie & Læcedemonie mosten wið Persum þæs gewinnes
sumne ende gewyrcan; & hi him þære bene getygþedon.
 5.47.29. Þa þa Perse þæt gesawon þæt him þa from
bugan þe hie betst getriewdon þæt him sceolde sige gefeohtan, hie selfe
eac fleonde wæron, & hiora þær wearð fela ofslægen &
adruncen & gefangen.
 5.47.33. Xersis þegn wæs haten Marðonius.
 5.47.33. Se hiene wæs georne lærende þæt he ma hamweard
fore þonne he þær leng bide, þylæs ænegu ungeþwærnes on his
agnum rice ahafen wurde; & cwæþ þæt hit gerisenlicre wære
þæt he þæt gewinn him betæhte mid þæm fultume þe þær
to lafe þagiet wæs leng to winnanne, & sæde þæt hit þæm
cyninge læsse edwit wære gif þæm folce buton him þagiet misspeowe,
swa him ær dyde.
 5.48.4. Se cyning þa Xersis swiþe geliefedlice his þegne
gehierde, & mid sumum dæle his fultume þonan afor.
 5.48.6. Þa he þa hamweard to þære ie com, þe he ær
westweard het þa ofermætan brycge mid stane ofer gewyrcan, his sige to
tacne þe he on þæm siþe þurhteon þohte, þa wæs seo ea to
þon flede þæt he ne mehte to þære brycge cuman.
 5.48.9. Þa wæs ðæm cyninge swiþe ange on his mode
þæt naþær ne he mid his fultume næs, ne ðæt he ofer þa ea
cuman ne mehte.
 5.48.11. Toeacan ðæm he him wæs swiþe ondrædende
þæt him his fiend wæren æfterfylgende.
 5.48.13. Him þa to com an fiscere, & uneaþe hiene ænne
ofer brohte.
 5.48.13. Hu God þa mæstan ofermetto & þæt mæste
angin on swa heanlice ofermetto geniðerade, þæt se, se þe him ær
geþuhte þæt him nan sæ wiþhabban ne mehte þæt he hiene mid
scipun & mid his fultume afyllan ne mehte, þæt he eft wæs biddende
anes lytles troges æt anum earman men, þæt he mehte his feorh
generian.
 5.48.19. Morþonius, Xersis þegn, forlet þa scipa þe hie on
farende wæron, & for to anre byrig on Boetium, Creca londe, & hie
abræc.
 5.48.20. Him mon þæt æfter ðæm hrædlice forgeald,
þa hie mon gefliemde, & swiþe forslog; þeh þe Atheniensum se sige
& seo reafung þæs Persiscan feos to maran sconde wurde, for þon,
siþþan hie welegran wæron, hie eac bleaðran gewurdon.
 5.48.24. Æfter þæm Xersis wearþ his agenre þeode
swiþe unweorþ, & hiene his agen ealdormon Artabatus besirede &
ofslog.
 5.48.26. Eala, cwæð Orosius, hu lustbærlice tida on
ðæm dagum wæron, swa swa þa secgað, þe þæs cristendomes
wiðerflitan sint, þæt us nu æfter swelcum longian mæge swelce þa
wæron, þa swa micel folc on swa lytlan firste æt þrim folcgefeohtum
forwurdon, þæt wæs nigon x hund þusenda of Persa anra anwealde buton
hiera wiþerwinnum, ægþer ge of Sciþþium ge of Crecum.
 5.48.32. Þæt tacnade Leoniða on his þæm nihstan
gefeohte & Persa, hwelc moncwealm on Creca londe wæs mid monigfealdum
deaðum, mid þæm þe he sprecende wæs to his geferum æt his
underngereorde, ær he to ðæm gefeohte fore: Uton nu brucan þisses
undernmetes swa þa sculon þe hiora æfengifl on helle gefeccean sculon.
 5.48.36. Þeh he swa þa cwæde, he cwæð eft oþer word:
þeh ic ær sæde þæt we to helle sceolden, þeh ne geortriewe ic na
Gode þæt he us ne mæge gescildan to beteran tidun þonne we nu on
sint.
 5.49.3. Leoniþa sæde þæt þa tida þa yfele wæron,
& wilnade þæt him toweard beteran wæron; & nu sume men secgað
þæt þa beteran wæren þonne nu sien.
 5.49.6. Nu hie swa twywyrdige sindon, þonne wæron ægþer
gode, ge þa ærran, swa sume men nu secgað, ge eac þas æfterran,
swa hie ær sædon, & næron naðere an þance; gif hie þonne
soð ne sædon, þonne næron naþer gode ne þa, ne nu.
 5.49.10. Nu we sculon eft, cwæð Orosius, hwierfan near Roma,
þær we hit ær forleton; for þon ic ne mæg eal þa monigfealdan
yfel emdenes areccean, swa ic eac ealles þises middangeardes na maran
dæles ne angite buton ðætte on twam onwealdum gewearð, on þæm
ærestan & on ðæm siþemestan: þæt sint Asirie & Romane.
 6.49.15. Æfter þæm þe Romeburg getimbred wæs ii hunde
wintra & hundeahtatigum, þy ilcan geare þe Sabini Romane swa beswicon,
þa hiora iii hund & siex men of ægðerre healfe to anwigge eodon,
wearð micel wundor on heofonum gesewen, swelce eal se hefon birnende
wære.
 6.49.19. Þæt tacen wearð on Romanum swiþe gesweotolad mid
þæm miclan wolbryne monncwealmes, þe him raðe ðæs æfter com,
swa ðæt hie healfe belifene wurdon, & heora twegen consulas ðe hie
ða hæfdon, ge þa æt nihstan ða þe þær to lafe beon moston
wæron to ðæm meðie þæt hie ne mehton þa gefarenan to eorþan
bringan.
 6.49.25. Sona æfter þæm ealle heora þeowas wið þa
hlafordas winnende wæron, & hie benoman heora heafodstedes þæt hie
Capitoliam heton.
 6.49.27. & hie micla gefeoht ymb þæt hæfdon, oþ hie
ofslogan þone ænne consul þe hie þa niwan geset hæfdon, þeh þa
hlafordas on þæm ende hæfden heanlicne sige.
 6.49.29. & sona þæs, þy æfterran geare, Romane wunnan
wið Fulcisci þæt folc, & þær wurdon swiþe forslægene,
& se dæl se þær to lafe wæs, wearð on an fæsten bedrifen,
& þær wurdon mid hungre acwealde, þær heora þa ne gehulpe þa
þær æt ham wæron, mid ðæm þe hie gegaderedon eal moncynnes
þæt þær læfed wæs, & genamon anne earmne mon him to
consule, þær he on his æcere eode, & his sulh on handa hæfde,
& siþþan to Fulcisci þæm londe ferdon, & hie ut forleton.
 6.50.6. Æfter þæm wæs an ger full þæt ofer eall
Romana rice seo eorþe wæs cwaciende & berstende.
 6.50.7. & ælce dæg mon com unarimedlice oft to senatum,
& him sædon from burgum & from tunum on eorþan besuncenum, &
hie selfe wæron ælce dæg on þære ondrædinge hwonne hie on þa
eorþan besuncene wurden.
 6.50.10. Æfter ðæm com swa micel hæte giend Romane
þæt ealle heora eorðwæstmas ge eac hie selfe neah forwurdon.
 6.50.12. Æfter þæm þær wearð se mæsta hunger.
 6.50.14. Æfter þæm Romane gesettan him X consulas, þær
hie ær twegen hæfdon, to þon þæt hie hiera æ bewisten.
 6.50.15. Hiera an wæs Claudius haten, se him wæs on teonde
ealdordom ofer þa oþere, þeh hie him þæs geþafiende næren, ac
wið hiene winnende wæron, oþ þone first þe hie sume to him gecirdon,
sume noldan.
 6.50.18. Ac swa on twa todælde him betweonum wunnan þæt hie
forgeatan þara utera gefeohta þe him anhende wæron, oþ ealle þa
consulas togædere gecirdon, & Claudium þone ænne mid saglum
ofbeotan; & siþþan heora agen lond wegende wæron.
 6.50.23. Ieþelice, cwæð Orosius, & scortlice ic hæbbe
nu gesæd hiora ingewinn, þeh hi him wæron forneah þa mæstan &
þa pleolecestan.
 6.50.25. Þæt eac Eðna þæt sweflene fyr tacnade, þa
hit up of helle geate asprong on Sicilia þæm londe, hwelc gewinn þa
wæron be ðæm þe nu sindon, & Sicilia fela ofslog mid bryne &
mid stænce.
 6.50.27. Ac siþþan hit cristen wearð, þæt helle fyr
wæs siþþan geswiðrad, swa ealle ungetina wæron, þæt hit nu is
buton swelce tacnung þæs yfeles þe hit ær dyde, þeh hit ælce
geare sie bradre & bradre.
 7.50.31. Æfter þæm þe Romeburg getimbred wæs III hunde
wintra & an, þætte Sicilie ungerade wæron him betweonum, & hie
healfe asponan Læcedemonie him on fultum, & healfe Athenienses, Creca
þeoda, þe ær ætgædere wið Perse winnende wæron.
 7.51.2. Ac siþþan hie on Sicilium wunnon, hie eac siþþan
betweonum him selfum winnende wæron, oþ þæt Darius, Persa cyning,
Læcedemonium on fultume wearð wið þæm Athenienses, for þæm
gewinnum his ieldrena.
 7.51.6. Wæs ðæt micel wunder þæt eall Persa anweald
& Læcedemonia þæt hie ieð mehton Ahtene þa burg awestan þonne
hie ðæt folc mehten to heora willum geniedan.
 7.51.9. & sona æfter þæm, þy ilcan geare, Darius
gefor Persa cyning.
 7.51.9. & his II suna ymb þæt rice wunnon, Artecserses
& Cirus, oþ hiora ægþer þæt mæste folc ongean oþerne
geteah, & þa unsibbe mid gefeohtum dreogende wæron oþ Cirus ofslagen
wearð, se þær gingra wæs.
 7.51.13. On þæm dagum wæs an burg in Affrica sio wæs neh
þæm sæ, oð an sæflod com, & hie aweste & þa men
adrencte.
 8.51.15. Æfter þæm þe Romeburg getimbred wæs III hunde
wintra & LV, þætte Romane besæton Ueiorum þa burg X winter.
 8.51.16. & him þæt setl swiþor derede þonne þam þe
þærinne wæron, ægþer ge an ciele ge an hungre; buton ðæm þe
mon oft hergeade ægðer ge on his selfe ge on heora land æt ham.
 8.51.19. & hie þa hrædlice beforan heora feondum
forweorþan sceoldon, þær hie ða burg ne abræcen mid þæm
cræfte þe þa scondlicost wæs, þeh he him eft se weorðesta wurde,
þæt wæs þæt hie from heora wicstowum under þære eorþan
dulfon, oþ hie binnan þære byrig up eodon, & hie nihtes on
frumslæpe on bestælan, & þa burg mid ealle awestan.
 8.51.24. Þysne nyttan cræft, þeh he arlic nære, funde
heora tictator, Camillis hatte.
 8.51.26. Sona æfter þæm wearð Romana gewinn & þara
Gallia, þe wæron of Senno þære byrig.
 8.51.27. Þæt wæs ærest for þæm þa Gallia
hæfdon beseten Tusci þa burg.
 8.51.28. Þa sendon Romane ærendracan to Gallium, & hie
bædon þæt hie frið wið hie hæfden.
 8.51.29. Þa on ðæm ilcan dæge æfter þæm þe hie
þiss gesprecen hæfdon, fuhton Gallie on þa burg; þa gesawan hie Romana
ærendracan on hie feohtende mid þæm burgwarum.
 8.51.32. Hie for þæm hie gebulgon, & þa burg forleton,
& mid eallum heora fultume Romane sohton.
 8.51.33. & him Uauius se consul mid gefeohte ongean com, &
eac raðe gefliemed wearð eft into Romebyrig, & him Gallie wæron
æfterfylgende oþ hie ealle þærbinnan wæron.
 8.52.3. Gelice & mon mæd mawe, hie wæron þa burg
hergende & sleande buton ælcre ware.
 8.52.4. Þæt tacen nugiet cuþ is on þære ea noman
þæs consules sleges Fauiuses.
 8.52.6. Ne wene ic, cwæð Orosius, þæt ænig mon atellan
mæge ealne þone demm þe Romanum æt þæm cirre gedon wearð,
þeh hie þa burg ne forbærnden swa hie þa gedydon.
 8.52.8. & þa feawan þe þær to lafe wurdon gesealdon M
punda goldes wið heora feore; & hie þæt dydon for þæm swiþost
þe hie þohtan þæt hie siþþan hiora underþeowas wæren.
 8.52.11. & sume binnan þæt fæsten oðflugon, þæt
hie Capitoliam heton.
 8.52.12. Hie þa eac besæton, oð hie sume hungre acwælan,
sume on hand eodan, & hie siþþan oþrum folcum him wið feo
gesealdon.
 8.52.15. Hu þyncð eow nu, cwæð Orosius, þe þæs
cristendomes tida leahtriað, siþþan Gallia ut of þære byrig aforan,
hu bliðe tida Romane æfter ðæm hæfdon.
 8.52.17. Þa þa iermingas þe þær to lafe wurdon ut of
þæm holan crupon þe heo on lutedan, swa bewopene swelce hie of oþerre
worolde come, þonne hie besawon on þa besengdan burg & on þa westan,
þæt him þa wæs syndrig ege þær him ær wæs seo mæsta
wyn.
 8.52.21. Eac buton þæm yfele nahton hie naþer ne
þærinne mete ne þærute freond.
 8.52.23. Þæt wæron þa tida þe Romane nu æfter
sicað, & cweþað þæt him Gotan wyrsan tida gedon hæbben
þonne hie ær hæfdon, & næron on hie hergende buton þrie dagas;
& Gallie wæron ær siex monað binnan þære byrig hergende, &
þa burg bærnende; & him þæt þagiet to lytel yfel þuhte buton
hie eac hie þæs naman bename þæt hie nan folc næren.
 8.52.28. Eft þa Gotan þær læssan hwile hergedan þæt
hie for þæs cristendomes are & þurh Godes ege þæt hie naþer
ne þa burg ne bærndon ne þæs þone willan næfdon þæt hie
heora noman hie benamon.
 8.52.31. Ne þara nanne yflian noldan þe to ðæm Godes huse
oðflugon, þeh hie hæþene wære; ac swiþor micle wæron wilniende
þæt hie gemong him mid sibbe sittan mosten.
 8.52.34. & uneaðe mehte ær ænig þæm Gallium
oðfleon/ oþþe oðhydan.
 8.52.34. & þa þa Gotan þær lytle hwile hergedan, ne
mehte mon buton feawa ofslagenra geahsian.
 8.52.36. Ðær wæs gesiene Godes irre, þa hiora ærenan
beamas/ & hiora anlicnessa, þa hie ne mehton from Galliscum fyre
forbærnede weorþan; ac hi hefenisc fyr æt ðæm ilcan cyrre
forbærnde.
 8.53.4. Ne wene ic, cwæð Orosius, nu ic longe spell hæbbe
to secgenne, þæt ic hie on þisse bec geendian mæge; ac ic oþere
anginnan sceal.

END_TEXT
START_TEXT

Or 3
B9.2.4.
Orosius, Book 3: Bately 1980, 53-83.



 1.53.7. Æfter ðæm þe Romeburg getimbred wæs III hunde
wintra & LVII, on þæm dagum þe Gallie Roma awest hæfdon, þa
gewearð seo mæste sibb & seo bismerleceste betwih Læcedemonium,
Creca londe, & Persum.
 1.53.10. Æfter þæm þe Læcedemonie hæfdon Perse oft
oferwunnen, þa gebudon him Perse þæt hie hæfden III winter sibbe
wiþ hie, se þe þæt wolde, & se þe þæt nolde, þæt hie
wolden þa mid gefeohte gesecan.
 1.53.13. Hie þa Læcedemoniæ lustlice þære sibbe
hirsumedan, for þæm lytlan ege þe him mon gebead.
 1.53.14. On þæm mon mæg sweotole oncnawan hu micelne willan
hie to ðæm gewinne hæfdon swa heora scopas on heora leoðum giddiende
sindon, & on heora leasspellengum.
 1.53.17. Ne geþyncð þe swelc gewin noht lustbære,
cwæð Orosius, ne þa tida þon ma, þætte him his feond mæge swa
eaþe his mid wordum gestieran?
 1.53.20. Æfter þæm þe Læcedemonie hæfdon oferwunnen
Ahtene þa burg, hiora agene leode, hi hie þa up ahofon & winnan
angunnan on ælce healfe hiora, ge wið heora agen folc, ge wið Perse, ge
wið þa læssan Asiam, ge wið Ahtene þa burg, þe hie ær awestan;
for ðon þa feawan þe þær ut oþflugon hæfdon eft þa burg
gebune, & hæfdon Thebane, Creca leode, him on fultum asponon.
 1.53.25. Læcedemonie wæron swa uppahæfene, þæt
ægðer ge hie self wendon ge ealle ða neahþeoda þæt hie ofer hie
ealle mehte anwald habban.
 1.53.28. Ac him Ahteniense mid Thebana fultume wiðstodon, &
hie mid gefeohte cnysedan.
 1.53.30. Æfter þæm Læcedemonie gecuron him to ladteowe,
Ircclidis wæs haten, & hiene sendon on Perse mid fultume wið hie to
gefeohtanne.
 1.53.32. Him þa Perse mid heora twæm ealdormonnum ongean
coman; oþer hatte Farnabuses, oþer Dissifarnon.
 1.54.1. Sona swa þara Læcedemonia ladteow wiste þæt he
wið þa twegen heras sceolde, him þa rædlecre geþuhte þæt he
wið oþerne frið gename, þæt he þone oðerne þe ieð ofercuman
mehte.
 1.54.4. & he swa gedyde, & his ærenddracan to oþrum
onsende, & him secgan het þæt he geornor wolde sibbe wið hiene
þonne gewinn.
 1.54.6. He þa se ealdormon geliefedlice mid sibbe þara
ærende anfeng, & Læcedemonie þa hwile gefliemdon þone oðerne
ealdormon.
 1.54.9. Æfter þæm Persa cyning benom þone ealdormon his
scire, þe ær þæm friþe anfeng æt Læcedemonium, & hie
gesealde anum wræccean of Ahtena, Creca byrg, se wæs haten Conon, &
hiene sende mid scipehere of Persum to Læcedemonium.
 1.54.12. & hie sendon to Egyptum Læcedemonie, & him
fultumes bædon; & hie him gesealdon an C þara miclena
þriereðrena/.
 1.54.14. Læcedemonie hæfdon him to ladteowe ænne wisne
mon, þeh he healt wære, se wæs haten Ageselaus, & him to gielpworde
hæfdon þæt him leofre wære þæt hie hæfdon healtne cyning
þonne healt rice.
 1.54.17. Hie siþþan on ðæm sæ togædere foran, &
þær swa ungemetlice gefuhton þæt hie neah ealle forwurdon, þæt
naðer ne mehte on oþrum sige geræcan.
 1.54.19. Þær wearð Læcedemonia anweald & heora dom
alegen.
 1.54.20. Ne wene ic, cwæð Orosius, ðæt ænige twegen
latteowas emnar gefuhten.
 1.54.22. Æfter þæm Conon gelædde fierd eft on
Læcedemonie, & ðæt land buton þære byrig on ælcon þingun
mid ealle aweste, þætte þa þe ær ute oþra ðeoda anwalda
girndon, him þa god þuhte þær hie mehten hie selfe æt ham wið
ðeowdom bewerian.
 1.54.25. Pissandor hatte sum Læcedemonia latteow: he gesohte
Conon mid scipun, þa he of Læcedemonium for, & þara folca
ægðer on oðerum micel wæl geslogan.
 1.54.28. Þær wurdon Læcedemonie swa swiðe forslagen
þæt hie naþer næfdon siþþan ne heora namon ne heora anweald.
 1.54.29. Ac heora hryre wearð Ahtenum to arærnesse þæt
hie ðone ealdan teonan gewrecan mehten þe him on ærdagum gemæne
wæs.
 1.54.31. & hie & Thebane hie gegaderedon, &
Læcedemonie mid gefeohte sohton, & hie gefliemdon, & hie on hiora
burg bedrifon, & siððan besætan.
 1.54.34. Þa burgware sendon þa æfter Iesulause, þe mid
heora here wæs in Asiam, & bædon þæt hie tidlice hamweard
wære & heora gehulpe.
 1.55.2. & swa gedydon & on Ahtene ungearwe becoman &
hie gefliemdon.
 1.55.3. Ahteniense wæron þa him swiðe ondrædende þæt
Læcedemonie ofer hie ricsian mehten swa hie ær dydon, for þæm lytlan
sige þe hie þa ofer hie hæfdon.
 1.55.5. Hie sendon þa on Perse æfter Conone, & hine
bædon þæt he him on fultume wære.
 1.55.6. & he him þæs getygþade & hie mid micle
sciphere gesohte, & hie Læcedemonie mæst ealle awestan, & hie to
þon gedydon þæt hi hie selfe leton ægþer ge for heane ge for
unwræste.
 1.55.9. Æfter þæm Conon gelende to Ahtena þære byrig,
his ealdcyþþe, & þær mid micle gefean þara burgleoda onfangen
wæs, & he ðær his selfes longe gemyndgunge gedyde mid þan þe
he geniedde ægþer ge Perse ge Læcedemonie þæt hie gebetton þa
burg þe hie ær tobræcon, & eac þæt Læcedemonie þære
byrig siþþan gehiersume wæron, þeh hie ær longe heora wiþerwinnan
wæren.
 1.55.15. Æfter þeosan gewinne gewearð þætte Perse
gebudan frið eallum Creca folce, næs na for þæm þe hie him
ænigra goda uþen, ac for þæm þe hie wunnon on Egypti, þæt hie
mosten for him þy bet þæm gewinne fullgongan.
 1.55.18. Ac Læcedemonie hæfdon þa hwile maran unstillnessa
þonne hie mægenes hæfden, & wæron swiþor winnende on Thebane
þonne hie fultumes hæfde, & hloðum on hie staledon, oð hie
abræcan Arcadum heora burg.
 1.55.22. Æfter þæm Thebane hie mid firde gesohton, &
him Læcedemonie oþre ongean brohton.
 1.55.23. Þa hie longe fuhton, þa cleopade Læcedemonia
ealdormon to Arcadium, & bæden þæt hie ðæs gefeohtes geswicen,
þæt hie mosten þa deadan bebyrgean þe heora folces ofslagen wæron.
 1.55.26. Þæt is mid Crecum þeaw þæt mid ðæm worde
bið gecyþed hwæðer healf hæfð þonne sige.
 1.55.28. For þon ic wolde gesecgan, cwæð Orosius, hu Creca
gewinn angan, þe of Læcedemonia ðære byrg ærest onsteled wæs,
& mid spellcwidum gemearcian, ærest on Athena þa burg, &
siþþan on Thebane, & siþþan on Boeti, & siþþan on
Macedaniæ, þiss wæron ealle Creca leode, & siþþan on þa
læssan Asiam, & ða on þa maran, & siþþan on Perse, &
siþþan on Egypti.
 1.56.1. Ic scæl eac þy lator Romana istoria asecgan þe ic
angunnen hæfde.
 2.56.3. Æfter þæm þe Romeburg getimbred wæs III hunde
wintra & LXXVI, wæs in Achie eorþbeofung, & twa byrig, Ebora &
Elice, on eorþan besuncon.
 2.56.5. Ic mæg eac on urum agnum tidum gelic anginn þæm
gesecgan, þeh hit swelcne ende næfde, þætte Constantinopolim Creca
burg on swelcre cwacunge wæs, & hiere gewitgad wæs of soðfæstum
monnum þæt heo sceolde on eorþan besinca; ac heo wearð gescild þurh
þone cristnan casere Arcadiusan, & þurh þæt cristene folc.
 2.56.10. On þæm burgum wæs getacnad þæt Crist is
eaðmodegra help & ofermodigra fiell.
 2.56.11. Mare ic þyses gemyndgade þonne ic his mid ealle
asæde; gif his hwa sie lustfull mare to witanne, sece him þonne self
þæt.
 2.56.14. On þæm dagum gewearð þætte Wulchi &
Falisci, þe ær wæron LXX wintra wið Romane winnende, þæt hi hie
þa oferwunnon, & heora land oferhergedon.
 2.56.16. & raþe æfter þæm Suttrian þæt folc
wæron hergende on Romane oþ þære burge geata.
 2.56.17. Hit Romane æfter þæm hrædlice mid gefeohte
& mid hergiunge him forguldon, & hie gefliemdon.
 3.56.20. Æfter þæm þe Romeburg getimbred wæs III hund
wintra & LXXXIII, þa þa Laucius, þe oþre noman wæs haten
Genutius, & Quintus, þe oþre noman wæs haten Serfilius, ða hie
wæron consulas on Rome, gewearð se micla moncwealm on þæm londe:
nales, swa hit gewuna is, of untidlican gewideran, þæt is, of wætum
sumerum, & of drygum wintrum, & of reðre lenctenhæte, & mid
ungemætre hærfestwætan & æfterhæþan; ac an wind com of
Calabria wealde, & se wol mid þæm winde.
 3.56.27. Þes moncwealm wæs on Romanum full II gear ofer ealle
menn gelice, þeh þe sume deade wæron, sume uneaþe gedrycnede aweg
coman; oþ þæt heora biscepas sædon þæt heora godas bædon
þæt him man worhte anfiteatra, þæt mon mehte þone hæðeniscan
plegan þærinne don, & hiora diofolgield, þæt wæron openlice
ealle unclænnessa.
 3.57.4. Her me magon nu, cwæð Orosius, þa geondwyrdon þe
þæs cristendomes wiðerflitan sint, hu heora godas þurh heora blotunge
& þurh hiera diofolgield þæs monncwealmes gehulpon, buton þæt
hie ne angeatan mid hwelcum scinncræfte & mid hwelcum lotwrence hit
deofla dydon, næs na se soða God, ðæt hie mid þy yfele þa menn
swenctan, to ðon þæt hie geliefdon heora ofrunga & heora
deofolgieldum, & þæt hie þonan mosten to þæm sawlum becuman,
& þæt hie hie mosten tawian mid þære mæstan bismrunge æt
heora anfiteatra.
 3.57.13. Þa wæron unarimede, & me nu monigfeald to
secganne, for þon þu, fæder Agustinus, hie hæfst on þinum bocum
sweotole gesæd; & ic gehwam wille þærto tæcan þe hiene his
lyst ma to witanne.
 3.57.17. Æfter þeosan on þæm ilcan geare tohlad seo
eorþe binnan Romebyrig.
 3.57.18. Þa sædon heora biscepas eft þæt heora godas
bædan þæt him mon sealde ænne cucne mon, þa him þuhte þæt
heo heora deadra to lyt hæfden.
 3.57.20. & seo eorþe swa giniende bad, oþ þæt Marcus,
þe oþre noman hatte Curtius, mid horse & mid wæpnum þæroninnan
besceat; & hio siþþan togædre behlad.
 4.57.23. Æfter þæm þe Romeburg getimbred wæs III hund
wintra & LXXXVIII, þætte Gallie oferhergedan Romana lond oð IIII
mila to ðære byrig, & þa burg mehton eaðe begitan gif hie þær
ne gewacadon; for þon Romane wæron swa forhte & swa æmode, þæt
hie ne wendon þæt hie þa burg bewerian mehton.
 4.57.27. Ac þæs on morgenne Titus heora ladteow, þe oðre
noman wæs haten Quintius, hie mid firde gesohte.
 4.57.29. Þær gefeaht Mallius anwig, þe oðre noman wæs
haten Tarcwatus, wið anne Galliscne monn, & hiene ofslog; & Titus
Cuintius þa oðre sume gefliemde sume ofslog.
 4.58.2. Be þæm mon mehte ongietan hwæt ðær ofslagen
wæs, þa heora fela ðusenda gefongen wæs.
 5.58.5. Æfter þæm þe Romeburg getimbred wæs IIII hunde
wintra & II, ðætte Cartaina þære burge ærendracan comon to
Rome, & him gebudon þæt hie frið him betweonum hæfden, for þon
hie on an land þa winnende wæron, þæt wæs on Benefente.
 5.58.8. Mid þæm þe þa ærendracan to Rome comon, þa
com eac mid him seo ofermæte heardsælnesse & monegra ðeoda
iermþa, seo longe æfter þæm weaxende wæs, swa hit heofones tungul
on þæm tidun cyþende wæron, þæt hit wæs niht oð midne
dæg, & on sumre tide hit hagalade stanum ofer ealle Romane.
 5.58.14. On þæm dagum wæs Alexander geboren on Crecum swa
swa an micel yst come ofer ealne middangeard.
 5.58.15. & Ocus, Persa cyning, þone mon oþere noman het
Artecsersis, æfter þæm þe he Egyptum forhergede, he gefor siþþan
on Iudana lond, & hiera fela forhergeade; siþþan on Ircaniam þæm
londe he heora swiðe fela gesette wið þone sæ þe mon Caspia
hætt, & hie þær gesetene sint giet oð þisne dæg mid bradum
folcum, on ðæm tohopan þæt hie sume siðe God þonan ado to heora
agnum lande.
 5.58.21. Siþþan Artecsersis abræc Sidonem, Fenitia burg, seo
wæs þa welegast on ðæm dagum.
 5.58.23. Æfter þæm Romane angunnan þæt Somniticum
gewinn ymbe Campena land.
 5.58.24. Hie þa longe & oftrædlice ymb þæt fuhton on
hweorfendum sigum.
 5.58.25. Þa getugon Somnite him on fultum Pirrusan Epira cyning,
þone mæstan feond Romanum.
 5.58.26. Þæt gewinn wearð hwæðre sume hwile gestilled,
for þon Punici wið Romane winnan angunnan.
 5.58.29. Siþþan þæt gewin angunnen wæs, gif ænig mon
sie, cwæð Orosius, þe on gewritun findan mæge þæt Ianas dura
siþþan belocen wurde buton anum geare, & þæt wæs for þæm
þe Romane eallne þone gear an monncwealme lægan, ær eft Octauianus
dæge þæs caseres.
 5.59.3. Þæt hus hæfdon Romane to ðæm anum tacne
geworht þæt on swelce healfe swelce hie þonne winnende beon woldan, swa
suþ, swa norþ, swa east, swa west, þonne andydan hie þa duru þe on
þa healfe open wæs, þæt hie be þæm wiston hwider hie sceoldon.
 5.59.7. & mið þæm þe hie þara dura hwelce opene
gesawon, þonne tugon hie heora hrægl bufan cneow, & giredon hie to
wige; & be þæm wiston þæt hie wið sum folc frið ne
hæfdon.
 5.59.9. & þonne hie frið hæfdon, þonne wæron ealle
þa dura betyneda, & hie leton hiera hrægl ofdune to fotum.
 5.59.11. Ac þa þa Octauianus se casere to rice feng, þa
wurdon Ianas dura betyneda, & wearð sibb & friþ ofer ealne
middangeard.
 5.59.14. Æfter þæm þe Perse frið genaman wið Romanum
siþþan gelicade eallum folcum þæt hie Romanum underþieded wære,
& hiora æ to behealdanne; & swa swiþe þone frið lufedon
þæt him leofre wæs þæt hie Romanisce cyningas hæfden þonne of
heora agnum cynne.
 5.59.18. On þæm wæs sweotole getacnod þæt nan
eorþlic man ne mehte swelce lufe & swelce sibbe ofer eallne middangeard
gedon swelce þa wæs, ac heo for þæm wæs þe Crist on þæm
dagum geboren wæs, þe sibb is heofonwara & eorðwara.
 5.59.21. Þæt eac Octauianus sweotole getacnade, þa þa
Romane him woldon ofrian swa heora gewuna wæs, & sædon þæt sio
sibb of his mihte wære; ac he ægðer fleah ge þa dæd ge þa
sægene, & eac self sæde þæt seo dæd his nære, ne eac beon
ne mehte nanes eorðlices monnes, þætte ealre worolde swelce sibbe
bringan mehte, þætte twa þeoda ær habban ne mehton, ne, ðætte
læsse wæs, twa gemægþa.
 6.59.28. Æfter þæm þe Romeburg getimbred wæs IIII
hunde wintrum & VIII, gewearð þætte Romane & Latine wunnon.
 6.59.29. On þæm forman gefeohte wearð Romane consul
ofslagen Mallius, þe oðre noman wæs haten Tarcuatus.
 6.59.31. & heora oþer consul, þe mon Detius hett, &
oðre noman Mure, his agenne sunn ofslog, for þon he oferbræc heora
gecwedrædenne, þæt wæs þæt hie hæfdon gecweden þæt hie
ealle emlice on Latine tengden.
 6.60.3. Ac þær an ut asceat of Latina weorode, & anwiges
bæd, & him ðæs consules sunu ongean com, & hiene þær
ofslog.
 6.60.5. For þæm gylte hiene eft hett his fæder ofslean.
 6.60.6. For þæm slege noldan Romane brengan þæm consule
þone triumphan, þe heora gewuna wæs, þeh he sige hæfde.
 6.60.8. On ðæm æfterran geare þæs, Minutia hatte an
wifmon, þe on heora wisan sceolde nunne beon.
 6.60.9. Seo hæfde gehaten heora gydenne Dianan þæt heo
wolde hiere lif on fæmnhade alibban.
 6.60.10. Þa forlæg heo hie sona.
 6.60.11. Hie þa Romane for þæm gylte þe heo hiere beot
aleag, swa cuce on eorþan bedulfan, & nugiet to dæge þæm gylte to
tacne mon hætt ðæt lond Manfeld þær hie mon byrgde.
 6.60.14. Raþe æfter þæm on þara twegea consula dæge,
Claudius, þe oðre noman hatte Marcellus, & Ualerius, þe oðre noman
hatte Flaccus, þa gewearð hit, þeh hit me scondlic sie, cwæð
Orosius, þætte sume Romana wif on swelcum scinlace wurdon, & on
swelcum wodan dreame, þæt hie woldon ælcne mon, ge wif ge wæpned,
þara þe hie mehton, mid atre acwellan, & hit on mete oþþe on drynce
to geþicgenne gesellan.
 6.60.20. & þæt longe donde wæron ær þæt folc
wiste hwonan þæt yfel come, buton þæt hie sædon þæt hit ufane
of ðære lyfte come, ær þon hit þurh ænne þeowne mon geypped
wearð.
 6.60.22. Þa wæron ealle þa wif beforan Romana witan
gelaðede; þara wæs III hund & hundeahtatig.
 6.60.24. & þær wæron geniedde þæt hie þæt
ilce þigedan þæt hie ær oþrum sealdon, þæt hie þærryhte
deade wæron beforan eallum þæm monnum.
 7.60.27. Æfter þæm þe Romeburg getimbred wæs IIII hund
wintra & XXII, Alexander, Epirotarum cyning, þæs maran Alexandres eam,
he mid eallum his mægene wið Romane winnan angan, & æt Somnite
gemære & Romane gesæt, & þa nihstan landleode on ægþere
healfe him on fultum geteah, oþ Somnite him gefuhton wið, & þone
cyning ofslogon.
 7.61.1. Nu ic þyses Alexandres her gemyndgade, cwæð Orosius,
nu ic wille eac þæs maran Alexandres gemunende beon, þæs oþres
nefan, þeh ic ymbe Romana gewin on þæm gearrime forð ofer þæt
geteled hæbbe.
 7.61.4. Ic sceal hwæðre eft gewendan þæt ic hwelcnehugu
dæl gesecge Alexandres dæda; & hu Philippus his fæder IIII hund
wintrum æfter þæm þe Romeburg getimbred wæs, he feng to
Mæcedonia rice on Crecum, & þæt hæfde XXV wintra, & binnan
þæm gearum he geeode ealle þa cynericu þe on Crecum wæron.
 7.61.9. An wæs Ahteniense, oþer wæs Thebane, III wæs
Thesali, IIII wæs Læcedemonie, V Focenses, VI Mesi, VII Macedonie,
þæt he ærest hæfde.
 7.61.11. Philippus þa he cniht wæs, wæs Thebanum to gisle
geseald, Paminunde, þæm strongan cyninge & þæm gelæredestan
philosophe, from his agnum breþer Alexandre, þe Læcedemonia rice þa
hæfde, & mid him gelæred wearð on þam þrim gearum þa he
ðær wæs.
 7.61.15. Þa wearð Alexander ofslagen his broðor from his
agenre meder, þeh heo hiere oþerne sunu eac ær ofsloge for hiere
geligernesse; & heo wæs Philippuses steopmodor.
 7.61.17. Þa feng Philippus to Mæcedonia rice, & hit ealle
hwile on miclan pleo & on miclan earfeþan hæfde, þæt ægþer
ge him mon utane of oðrum londum an wann, ge eac þæt his agen folc ymbe
his feorh sierede, þæt him þa æt nihstan leofre wæs þæt he
ute wunne þonne he æt ham wære.
 7.61.22. His forme gefeoht wæs wið Atheniense, & hie
oferwonn; & æfter þæm wið Hiliricos, þe we Pulgare hatað,
& heora monig ðusend ofslog, & heora mæstan burg geeode, Larisan.
 7.61.24. & siþþan on Thesali he þæt gewinn swiþost
dyde for þære gewilnunge þe he wolde hi him on fultum geteon for heora
wigcræfte, for þon hie cuþon on horsum ealra folca feohtan betst &
ærest.
 7.61.27. Hie þa ægðer ge for his ege ge for his olecunge him
to gecierdon.
 7.61.28. He þa gegaderade mid heora fultume & mid his agene
ægþer ge ridendra ge gangendra unoferwinnendlicne here.
 7.61.31. Æfter þæm þe Philippus hæfde Atheniense &
Thesali him underðieded, he begeat Arues dohtor him to wife, Malosorum
cyninges, Olimphiade wæs hatenu.
 7.62.2. Arues wende þæt he his rice gemiclian sceolde þa he
his dohtor Philippuse sealde.
 7.62.3. Ac he hiene on ðære wenunge geband, & him ðæt
an genam þæt he self hæfde, & hiene siþþan forsende oþ he his
lif forlet.
 7.62.5. Æfter þæm Philippus feaht on Thona þa burg, on
Thebana rice; & him ðær wearþ oþer eage mid anre flan ut ascoten.
 7.62.7. He hwæðre þa burg gewann, & eall þæt
moncynn acwealde þæt he ðærinne mette.
 7.62.8. & æfter þæm mid searewan he geeode eall Creca
folc, for þon heora gewuna wæs þæt hie woldon of ælcerre byrig him
self anwald habban, & nan oðerre underþied beon, ac wæron him swa
betweonum winnende.
 7.62.12. Þa bædan hie Philippus æst of anre byrig, þonne
of oþerre, þæt hie him on fultume wære wiþ þa þe him on
wunnon.
 7.62.13. Þonne he þa oferswiðed hæfde þe he þonne on
winnende wæs mid þæm folce þe hiene ær fultumes bæd, þonne
dyde he him ægþer to gewealdon: swa he belytegade ealle Crece on his
geweald.
 7.62.16. Þa Crece þæt þa undergeaton, & eac him
swiþe ofþyncendum þæt hie an cyning swa ieðelice forneah buton
ælcon gewinne on his geweald beþridian sceolde, gelice & hie him
þeowiende wæron, he hie eac oþrum folcum oftrædlice on þeowot
sealde, þe ær nan folc ne mehte mid gefeohte gewinnan, hie þa ealle
wið hiene gewin up ahofan; & he hiene geeaðmedde to þæm folce þe
he him þær heardost ondred, þæt wæron Thesalii, & on hie gelec
þæt hie mid him on Athene wunnon.
 7.62.24. Þa hie to ðæm gemære comon mid heora firde, þa
hæfdon hie hiera clusan belocene.
 7.62.25. Þa Philippus þærbinnan ne mehte þæt he his
teonan gewræce, he þa wende on þa ane þe him þa getriewe wæron,
& heora burg gefor, & þæt folc mid ealle fordyde, & heora
hergas towearp, swa he ealle dyde þe he awer mette, ge eac his agene; oþ
him þa biscepas sædon þæt ealle godas him irre wæren &
wiðwinnende; & þeh hie him ealle irre wæren, on þæm XXV wintrum
þe he winnende wæs & feohtende he na oferwunnen ne wearð.
 7.62.32. Æfter he gefor on Capadotiam þæt lond, &
þær ealle þa cyningas mid biswice ofslog.
 7.63.1. Siþþan ealle Capadotiam him gehiersumedon.
 7.63.2. & hiene siþþan wende on his þrie gebroðor,
& ænne ofslog, & þa twegen oðflugon on Olinthum þa burg, seo
wæs fæstast & welegast Mæcedonia rices.
 7.63.4. & him Philippus æfter for, & þa burg abræc,
& þa broðor ofslog & eall þæt þærinne wæs.
 7.63.5. Þa þrie gebroðor næron na Philippuse gemedren, ac
wæron gefæderen.
 7.63.7. On þæm dagum on Tracia þæm londe wæron twegen
cyningas ymb þæt rice winnende: þa wæron gebroþor.
 7.63.8. Þa sendan hie to Philippuse, & bædon þæt he
hie ymb þæt rice gesemde, & on þære gewitnesse wære þæt
hit emne gedæled wære.
 7.63.10. He þa Philippus to heora gemote com mid micelre firde,
& þa cyningas begen ofslog & ealle þa witan, & feng him to
þæm ricum bæm.
 7.63.12. Æfter þæm Atheniense bædan Philippus, þæt
he heora ladteow wære wið Focenses þæm folce, þeh hie ær hiera
clusan him ongean belucen, & þæt he oðer ðara dyde, oþþe hie
gesemde, oþþe him gefultumade þæt hi hie oferwinnan mehten.
 7.63.16. He him þa gehet þæt he him gefultuman wolde
þæt hie hie oferwunnen.
 7.63.17. Eac æt þæm ilcan cirre bædan Focense his
fultumes wið Athene.
 7.63.18. He him þa gehet þæt he hie geseman wolde.
 7.63.19. Siþþan he buta þa clusan on his gewealde hæfde,
þa dyde he him eac þa ricu to gewealdon; & his here geond þa byrig
todælde, & him bebead þæt hie ðæt lond hergiende wæron oþ
hie hit awesten; þæt þæm folce wæs ægþres waa, ge þæt
hie þæt mæste yfel forberan sceoldon, ge eac þæt hie his sciran ne
dorstan.
 7.63.24. Ac he ealle þa ricestan forslean het, & þa oðre
sume on wræcsið forsende, sume on oðra mearca gesette.
 7.63.25. Swa he Philippus þa miclan ricu geniþerade, þeh þe
ær anra gehwelc wende þæt hit ofer monig oþru anwald habban mehte,
þæt hie þa æt nihstan hie selfe to nohte bemætan.
 7.63.29. Philippuse geþuhte æfter þæm þæt he an land
ne mehte þæm folce mid gifan gecweman þe him an simbel wæron mid
winnende; ac he scipa gegaderode, & wicingas wurdon, & sona æt anum
cirre an C & eahtatig ceapscipa gefengon.
 7.63.32. Þa geceas he him ane burg wið þone sæ, Bizantium
wæs hatenu, to ðon þæt him gelicade þæt hie þær mehten
betst frið binnan habban, & eac þæt hie þær gehendaste
wæren on gehwelc lond þonan to winnanne; ac him þa burgleode þæs
wiðcwædon.
 7.64.3. Philippus mid his fultume hi besæt, & him anwann.
 7.64.4. Seo ilce Bizantium wæs ærest getimbred from Pausania,
Læcedemonia ladteowe, & æfter þæm from Constantino þæm
cristenan casere geieced, & be his noman heo wæs gehatenu
Constantinopolim, & is nu þæt hehste cynesetl & heafod ealles
eastrices.
 7.64.8. Æfter þæm þe Philippus longe þa burg beseten
hæfde, þa ofþuhte him þæt he þæt feoh to sellanne næfde his
here swa hie bewuna wæron.
 7.64.10. He þa his here on tu todælde: sum ymb þa burg
sætt; & he mid sumum hloþum for, & monega byrg bereafode on
Cheranisse, Creca folce; & siþþan for an Sciþþie mid Alexandre his
suna, þær Atheas se cyning rice hæfde, þe ær his geþofta wæs
wið Hisdriana gewinne & þa on ðæt lond faran wolde.
 7.64.14. Ac hie þa landleode wið þæt gewarnedon, & him
mid firde angean foran.
 7.64.15. Þa þæt þa Philippus geacsade, þa sende he
æfter maran fultume to ðæm þe þa burg ymbseten hæfdon, & mid
ealle mægene an hie for.
 7.64.17. Þeh þe Sciþþie hæfdon maran monmenie, &
self hwætran wæron, hie þeh Philippus besirede mid his lotwrencum, mid
þæm/ þæt he his heres þriddan dæl gehydde, & him self mid
wæs, & þæm twam dælum bebead, swa hie feohtan angunnen, þæt
hie wið his flugen, þæt he siþþan mid þæm ðriddan dæle hie
beswican mehte, þonne hie tofarene wæron.
 7.64.23. Þær wearð Sciþþia XX M ofslagen & gefangen
wifmonna & wæpnedmonna, & þær wæs XX M horsa gefangen, þeh
hie ðær nan licgende feoh ne metten, swa hie ær bewuna wæron þonne
hie wælstowe geweald ahton.
 7.64.26. On þæm gefeohte wæs ærest anfunden Sciþþia
wanspeda.
 7.64.27. Eft þa Philippus wæs þonan cirrende, þa offor
hiene oðere Sciþþie mid lytelre firde, Tribaballe wæron hatene.
 7.64.28. Philippus him dyde heora wig unweorð, oþ hiene an
cwene sceat þurh þæt þeoh, þæt þæt hors wæs dead þe he
onufan sæt.
 7.64.30. Þa his here geseah þæt he mid þy horse afeoll,
hie þa ealle flugon, & eal þæt herefeoh forleton þe hie ær
gefangen hæfdon.
 7.64.32. Wæs þæt micel wundor þæt swa micel here for
þæs cynges fielle fleah, þe na ær ðæm fleon nolde, þeh his
mon fela þusenda ofsloge.
 7.64.34. Philippus mid his lotwrence, þa hwile þe he wund
wæs, aliefde eallum Crecum þæt heora anwaldas moston standan him
betweonum, swa hie ær on ealddagum dydon.
 7.65.3. Ac sona swa he gelacnad wæs, swa hergeade he on Athene.
 7.65.3. Þa sendon hie to Læcedemonium & bædon þæt
hie gefriend wurden, þeh hie ær longe gefiend wæren, & bædon
þæt hie ealle gemænelice cunnoden, mehten hi heora gemænan fiend him
from adon.
 7.65.6. Hie þa sume him getygðedon, & gegaderodon maran
monfultum þonne Philippus hæfde, sume for his ege ne dorstan.
 7.65.8. Philippuse geþuhte þa þæt he leng mid
folcgefeohtum wið hie ne mehte, ac oftrædlice he wæs mid hloþum on hi
hergende, & onbutan sierwende oþ hie eft totwæmde wæron, & ða
on ungearwe on Ahtene mid firde gefor.
 7.65.12. Æt þæm cirre wurdon Ahteniense swa wælhreowlice
forslagen & forhiened þæt hie na siþþan nanes anwaldes hi ne
bemætan ne nanes freodomes.
 7.65.15. Æfter þæm Philippus gelædde fird on
Læcedemonie & on Thebane, & hi miclum tintrade & bismrade, oþ
hie mid ealle wæron fordon & forhiened.
 7.65.17. Æfter þæm þe Philippus hæfde ealle Crecas on
his geweald gedon, he sealde his dohtor Alexandre þæm cyninge his agnum
mæge, þe he ær Æpira rice geseald hæfde.
 7.65.19. Þa on ðæm dæge plegedon hie of horsum,
ægþer ge Philippus ge Alexander, þe he his dohtor him sellan wolde, ge
Alexander his agen sunu, swa heora þeaw æt swelcum wæs, & eac
monige oþere mid him.
 7.65.23. Þa Philippuse gebyrede þæt he for ðæm plegan
ut of ðæm monweorode arad, þa mette hiene his ealdgefana sum, &
hiene ofstang.
 7.65.25. Ic nat, cwæð Orosius, for hwi eow Romanum sindon þa
ærran gewin swa wel gelicad & swa lustsumlice on leoðcwidum to
gehieranne, & for hwy ge þa tida swelcra broca swa wel hergeað, &
nu, þeh eow lytles hwæt swelcra gebroca on becume, þonne gemænað ge
hit to þæm wyrrestan tidum, & magon hie swa hreowlice wepan swa ge
magon þara oþra bliþelice hlihhan.
 7.65.30. Gif ge swelce þegnas sint, swelce ge wenað þæt
ge sien, þonne sceoldon ge swa lustlice eowre agnu brocu aræfnan, þeh
hie læssan sien, swa ge heora sint to gehieranne.
 7.66.1. Þonne þuhte eow þas tida beteran þonne þa, for
þon eowre brocu nu læssan sindon þonne heora þa wære.
 7.66.3. For þon Philippus wæs XXV wintra Creca folc hienende,
ægþer ge heora byrig bærnende ge hiera folc sleande, & sume on
elþiodige forsende; & eower Romana brocu, þe ge ðær ealneg
drifað, næs buton þrie dagas.
 7.66.6. Philippuses yfel mehte þeh þagiet be sumum dæle
gemetlic þyncan, ær se swelgend to rice feng, Alexander his sunu, þeh ic
nu his dæda sume hwile gesugian scyle, oþ ic Romana gesecge þe on
ðæm ilcan tidun gedon wæran.
 8.66.10. Æfter þæm þe Romeburg getimbred wæs IIII
hunde wintra & VI & xxgum, Caudenes Furculus seo stow gewearþ swiþe
mære, & giet todæge is, for Romana bismere.
 8.66.12. Þæt gewearð æfter þæm gefeohte þe Romane
& Somnite hæfdon, swa we ær beforan sædon, þa þara Somnita XX
M ofslagen wurdon under Fauia þæm consule.
 8.66.14. Ac Somnite æt oþran gefeohte mid maran fultume &
mid maran wærscipe to Romana gemetinge coman þonne hie ær dyde, æt
þære stowe þe mon hætt Caudenes Furculus.
 8.66.17. & þær Romane swiþost for þæm besierede
wæron þe him þæt land uncuþre wæs þonne hit Somnitum wære;
& on ungewis on an nirewett beforan, oþ hie Somnite utan beforan;
þæt hie siþþan oþer sceoldon, oþþe for metelieste heora lif
alætan, oþþe Somnitum on hand gan.
 8.66.21. On þæm anwalde wæron Somnite swa bealde þæt
se æþeling þe heora ladteow wæs, Pontius wæs haten, het ascian
þone cyning his fæder, þe þær æt ham wæs, hwæþer him
leofre wære, þe he hie ealle acwealde, þe hie libbende to bismre
gerenian/ hete.
 8.66.25. Hie þa se æþeling to ðæm bismre getawade þe
þa on ðæm dagum mæst wæs, þæt he hie bereafade heora claþa
& heora wæpna, & siex hund gisla on his geweald underfeng, on
þæt gerad þæt hie him siþþan ece þeowas wæren.
 8.66.29. & se æþeling bebead sumum his folce þæt hie
gebrohten Romana consulas & heora witan æt heora agnum londe, & him
beforan drifen swa swa niedlingas, þæt heora bismer þy mare wære.
 8.67.3. Geornor we woldon, cwæð Orosius, iowra Romana bismra
beon forsugiende þonne secgende, þær we for eowerre agenre gnornunge
moste, þe ge wið þæm cristendome habbað.
 8.67.5. Hwæt, ge witon þæt ge giet todæge wæron
Somnitum þeowe, gif ge him ne alugen iowra wedd & eowre aþas þe ge
him sealdon; & ge murciað nu, for þæm þe monega folc þe ge
anwald ofer hæfdon, noldon eow gelæstan þæt hie eow beheton; &
nellað geþencan hu lað eow selfum wæs to gelæstanne eowre aþas
þæm þe ofer eow anwald hæfdon.
 8.67.11. Sona þæs on þæm æfterran geare forbræcon
Romane heora aþas þe hie Somnitum geseald hæfdon, & mid Papiria
heora consule hie mid firde gesohton, & þær deadlicne sige geforan,
for þæm þe ægþer þara folca wæs þæs gefeohtes georn,
Somnite for þæm anwalde þe hie on ægþere healfe hæfdon, &
Romane for þæm bismere þe hie ær æt him geforan, oþ Romane
gefengon Somnita cyning, & heora fæsten abræcon, & hie to
gafolgieldum gedydon.
 8.67.17. Se ilca Papirius wæs æfter þæm gefeohte mid
Romanum swelces domes beled þæt hie hiene to ðon gecoren hæfdon
þæt he mid gefeohte mehte þæm maran Alexandre wiþstondan, gif he
eastane of Asiam Italiam gesohte, swa he gecweden hæfde.
 9.67.22. Æfter þæm þe Romeburg getimbred wæs IIII
hunde wintrum & XXVI, feng Alexander to Mæcedonia rice æfter
Philippuse his fæder, & his ærestan ðegnscipe on ðon gecyþde
þa he ealle Crecas mid his snyttro on his geweald geniedde, ealle þa þe
wið hiene gewin upahofon.
 9.67.26. Þæt wearð ærest from Persum, þa hie sealdon
Demostanase þæm philosophe licgende feoh wið þæm þe he gelærde
ealle Crecas þæt hie Alexandre wiðsocen.
 9.67.28. Athene budon gefeoht Alexandre, ac he hie sona forslog
& gefliemde, þæt hie siþþan ungemetlicne ege from him hæfdon.
 9.67.30. & Thebana fæsten abræc, & mid ealle towearp,
þætte ær wæs ealra Creca heafodstol, & siþþan þæt folc
eall on ellþeodge him wið feo gesealde; & ealle þa oðre þeoda
þe an Crecum wæron he to gafolgieldum gedyde, buton Mæcedonium þe him
æst to gecirdon.
 9.68.4. & þonan wæs farende an Nilirice & on Thraci,
& hie ealle to him gebigde.
 9.68.5. & siþþan he gegaderode fird wið Perse, & þa
hwile þe he hie gaderade, he ofslog ealle his mægas þe he geræcan
mehte.
 9.68.7. On his feðehere wæron XXXII M, & þæs
gehorsedan fifte healf M, & scipa an hund & eahtatig.
 9.68.9. Nat ic, cwæð Orosius, hwæðer mare wundor wæs,
þe þæt he swa mid lytle fultume þone mæstan dæl þisses
middangeardes gegan mehte, þe þæt he mid swa lytle weorode swa micel
anginnan dorste.
 9.68.13. On þæm ærestan gefeohte þe Alexander gefeaht
wið Darius an Persum, Darius hæfde siex hund M Folces.
 9.68.14. He wearþ þeh swiþor beswicen for Alexandres searewe
þonne for his gefeohte.
 9.68.15. Þær wæs ungemetlic wæl geslagen Persa; &
Alexandres næs na ma þonne hund twelftig on þæm rædehere, &
nigan on þæm feðan.
 9.68.17. Þa afor Alexander þonan on Frigam, Asiam lond, &
heora burg abræc & towearp þe mon hætt Sardis.
 9.68.19. Þa sægde him mon þæt Darius hæfde eft fird
gegaderod on Persum.
 9.68.20. Alexander him þæt þa ondred for þære nearwan
stowe þe he þa on wæs, & hrædlice for þæm ege þonan afor
ofer Taurasan þone beorg, & ungeliefedlicne micelne weg on þæm
dæge gefor, oð he com to Tharsum þære byrg on Cilicium þæm
londe.
 9.68.24. On ðæm dæge he gemette ane ea, sio hæfde
ungemettlice ceald wæter, seo wæs Ciðnus haten.
 9.68.25. Þa ongan he hine baðian þæron swa swatigne; þa
for þæm ciele him gescruncan ealle þa ædra, þæt him mon þæs
lifes ne wende.
 9.68.28. Raðe æfter þæm com Darius mid firde to
Alexandre.
 9.68.28. He hæfde III C þusenda feðena & an hund
þusenda gehorsedra.
 9.68.29. Alexander wæs þa him swiðe ondrædende for
þære miclan menige & for þære lytlan þe he self hæfde, þeh
þe he ær mid þære ilcan Darius maran ofercome.
 9.68.32. Þæt gefeoht wæs gedon mid micelre geornfullnesse
of þæm folcum bæm, & þær wæron þa cyningas begen
gewundod.
 9.69.2. Þær wæs Persa X M ofslægen gehorsedra, &
eahtatig M feþena, & eahtatig M gefangenra.
 9.69.3. & þær wæs ungemetlic micel licgende feoh funden
on ðæm wicstowun.
 9.69.4. Þær wæs Darius modor gefangen, & his wif, sio
wæs his swiostor, & his II dohtor.
 9.69.5. Ða bead Darius healf his rice Alexandre wiþ þæm
wifmonnum, ah him nolde Alexander þæs getygþian.
 9.69.7. Darius þa giet þriddan siþe gegaderade fird of Persum
& eac of oþrum londum þone fultum þe he him to aspanan mehte, &
wið Alexandres for.
 9.69.9. Þa hwile þe Darius fird gegaderode, þa hwile sende
Alexander Parmenionem his ladteow þæt he Darius sciphere gefliemde.
 9.69.11. & he self for in Sirium, & hie him ongean comon,
& his mid eaþmodnessun anfengon, & he ðeah naþelæs heora land
oferhergeade, & þæt folc sum þær sittan let, sum þonan
adræfde, sume on elðiode him wið feo gesealde.
 9.69.14. & Tirus þa ealdan burg & þa welegan he
besætt, & siþþan tobræc, & mid ealle towearp, for þon hi
him lustlice anfon noldan.
 9.69.16. & siþþan for on Cilicium, & þæt folc to
him geniedde; & siþþan on Roðum þæt iglond, & þæt folc
to him geniedde; & æfter þæm he for on Egypti, & hi to him
geniedde; & þær het þa burg atimbran þe mon siþþan be him het
Alexandria.
 9.69.20. & siþþan he for to þæm hearge þe Egypti
sædon þæt he wære Amones heora godes, se wæs Iobeses sunu heora
oþres godes, to þon þæt he wolde beladian his modor Nectanebuses
þæs drys, þe mon sæde þæt heo hie wið forlege, & þæt
he Alexandres fæder wære.
 9.69.24. Þa bebead Alexander þæm hæðnan biscepe
þæt he becrupe on þæs Amones anlicnesse þe inne on þæm hearge
wæs, ær þæm þe he & þæt folc hie ðær gegaderede,
& sæde hu he him an his gewill beforan þam folce ondwyrdan sceolde
þæs he hiene ascade.
 9.69.28. Genoh sweotollice us gedyde nu to witanne Alexander hwelce
þa hæðnan godas sindon to weorþianne, þæt hit swiþor is of
þara biscepa gehlote & of heora agenre gewyrde þæt þæt hie
secgað þonne of þara goda mihte.
 9.69.32. Of þære stowe for Alexander þriddan siþe ongean
Darius, & hie æt Tharse þære byrig hie gemetton.
 9.69.33. On þæm gefeohte wæron Perse swa swiþe forslagen
þæt hie heora miclan anwaldas & longsuman hie selfe siþþan wið
Alexander to nohte ne bemætan.
 9.70.2. Þa Darius geseah þæt he oferwunnen beon wolde, þa
wolde he hiene selfne on ðæm gefeohte forspillan, ac hine his þegnas
ofer his willan from atugon, þæt he siþþan wæs fleonde mid
þære firde.
 9.70.4. & Alexander wæs XXXIII daga on þære stowe,
ær he þa wicstowa & þæt wæl bereafian mehte.
 9.70.6. & siþþan for on Perse & geeode Persipulis þa
burg heora cynestol, seo is giet welegast ealra burga.
 9.70.7. Þa sede man Alexandre þæt Darius hæfde gebunden
his agene mægas mid gyldenre racentan.
 9.70.9. Þa for he wið his mid siex hund monna, & funde
hiene ænne be wege licgan, mid sperum tosticad, healfcucne.
 9.70.11. He þa Alexander him anum deadum lytle mildheortnesse
gedyde, þæt he hiene hett bebyrgean an his ieldrena byrg, þe he
siþþan nanum ende his cynne gedon nolde, ne his wife, ne his meder, ne his
bearnum, ne þætte ealra læst wæs, his gingran dohtor, he nolde buton
hæftniede habban, seo wæs lytel cild.
 9.70.16. Uneaðe mæg mon to geleafsuman gesecgan swa
monigfeald yfel swa on ðæm þrim gearum gewurdon, on þrim
folcgefeohtum, betux twæm cyningum.
 9.70.18. Þæt wæron fieftiene hund þusend monna þæt
binnan þæm forwurdon.
 9.70.19. & of þæm ilcan folcum forwurdon lytle ær, swa
hit her beforan sægð, nigantiene hund M monna, buton miclan hergiungum,
þe binnan þæm þrim gearum gewurdon an monigre þeode.
 9.70.22. Þæt is þæt Asirie eall seo þeod awest wearð
from Alexandre, & monega byrig on Asiam, & Tirus seo mære burg eall
toworpenu, & Cilicia þæt lond eall awest, & Capadotia ðæt
lond & ealle Egypti on þeowote gebroht, & Roþum þæt iglond mid
ealle awest, & monog oþra land ymbe Tauros þa muntas.
 9.70.27. Nales þæt an þæt heora twegea gewinn þa
wære on ðæm eastende þisses middangeardes; ac onemn þæm Agidis,
Spartana cyning, & Antipater, oþer Creca cyning, wunnon him betweonum.
 9.70.29. & Alexander, Epira cyning, þæs miclan Alexanderes
eam/ se wilnade þæs westdæles swa se oðer dyde þæs eastdæles,
& fird gelædde in Italiam, & þær hrædlice ofslagen wearð.
 9.70.32. & on þære ilcan tide Zoffirion, Ponto cyning, in
Sciþþie mid firde gefor, & he & his folc mid ealle þær
forwearð.
 9.71.3. Alexander æfter Darius deaþe gewonn ealle Mandos,
& ealle Ircaniam.
 9.71.4. & on ðære hwile þe he þær winnende wæs,
frefelice hiene gesohte Minotheo, seo Sciþþisce cwen, mid þrim hunde
wifmonna, to þon þæt heo woldon wið Alexander & wið his
mærestan cempan bearna strienan.
 9.71.7. Æfter þæm wonn Alexander wið Parthim þæm
folce, & he hie neah ealle forslog & fordyde, ær he hie gewinnan
mehte.
 9.71.9. & æfter þæm he gewonn Drancas þæt folc,
& Euergetas, & Paramomenas, & Assapias, & monega oþra
þeoda þe gesetene sint ymbe þa muntas Caucasus, & þær het ane
burg atimbran, þe mon siþþan het Alexandria.
 9.71.13. Næs his scinlac ne his hergiung on þa fremdan ane, ac
he gelice slog & hiende þa þe him on siml wæron mid farende &
winnende.
 9.71.15. Æst he ofslog Amintas his modrian sunu, &
siþþan his broðor, & þa Parmenion his þegn, & þa Filiotes,
& þa Catulusan , þa Eurilohus, þa Pausanias, & monege oþre
þe of Mæcedonian ricoste wæron.
 9.71.17. & Clitus, se wæs ægþer ge his þegn ge ær
Philippuses his fæder, þa hie sume siþe druncne æt heora symble
sætan, þa angunnon hi treahtigean hwæðer ma mærlecra dæda
gefremed hæfde, þe Philippus þe Alexander.
 9.71.21. Þa sægde se Clitus for ealdre hyldo þæt
Philippus mare hæfde gedon þonne he.
 9.71.22. He þa Alexander ahleop, & hiene for þære
sægene ofslog.
 9.71.23. He Alexander toecan þæm þe he hienende wæs
ægþer ge his agen folc ge oðerra cyninga, he wæs sinþyrstende
monnes blodes.
 9.71.26. Raþe æfter þæm he for mid firde on Chorasmas,
& on Dacos & him to gafolgieldum hie geniedde.
 9.71.27. Chalisten þone Philosofum he ofslog, his emnscolere,
ðe hi ætgædere gelærede wæron æt Aristotolese heora magistre,
& monege men mid him, for þon hie noldon to him gebiddan swa to heora
Gode.
 9.72.1. Æfter þæm he for on Indie, to þon þæt he his
rice gebrædde oþ þone eastgarsecg.
 9.72.2. On þæm siþe he geeode Nisan, India heafodburg, &
ealle þa beorgas þe mon Dædolas hætt; & eall þæt rice
Cleoffiles þære cwene, & hie to geligre geniedde, & for þæm
he hiere rice eft ageaf.
 9.72.5. Æfter þæm þe Alexander hæfde ealle Indie him
to gewildon gedon, buton anre byrg, seo wæs ungemettan fæste mid cludum
ymbweaxen, þa geascade he þæt Ercol se ent þær wæs to gefaren on
ærdagum, to ðon þæt he hie abrecan þohte; ac he hit for þæm ne
angan þe þær wæs eorþbeofung on þære tide.
 9.72.10. He þa Alexander hit swiþost for þæm angann þe
he wolde þæt his mærþa wæren maran þonne Ercoles, þeh ðe he
hie mid micle forlore þæs folces begeate.
 9.72.13. Æfter þæm Alexander hæfde gefeoht wið Porose
þæm strengstan Indea cyninge.
 9.72.14. On ðæm gefeohte wæron þa mæstan blodgytas on
ægþere healfe þara folca.
 9.72.15. On ðæm gefeohte Poros & Alexander gefuhton anwig
of horsum.
 9.72.16. Þa ofslog Poros Alexandres hors, þe Bucefal wæs
haten, & hiene selfne mehte, þær him his þegnas to fultume ne
comen.
 9.72.18. & he hæfde Poros monegum wundum gewundodne, &
hiene eac gewildne gedyde, siþþan his þegnas him to comon.
 9.72.20. & him eft his rice to forlet for his þegnscipe, þy
he swa swiðe wæs feohtende ongean hiene.
 9.72.21. & he Alexander him het siþþan twa byrg atimbran:
oþer wæs hatenu be his horse Bucefal, oþer Nicea.
 9.72.24. Siþþan he for on Ræstas þa leode, & on
Cathenas & on Presidas, & an Gangeridas, & wið hie ealle gefeaht
& oferwon.
 9.72.25. Þa he com on India eastgemæra, þa com him þær
ongean twa hund þusenda monna gehorsades folces, & hie Alexander uneaðe
oferwonn ægþer ge for þære sumorhæte ge eac for þæm
oftrædlican gefeohtum.
 9.72.29. Siþþan æfter þæm he wolde habban maran
wicstowa þonne his gewuna ær wære, for þon he him siþþan æfter
þæm gefeohte swiðor on sæt þonne he ær dyde.
 9.72.32. Æfter þæm he for ut on garsecg of þæm
muþan, þe seo ea wæs hatenu Eginense, on an iglond, þær Siuos
þæt folc & Iersomas on eardedon, & hi Ercol þær ær
gebrohte & gesette; he him þa to gewildum gedyde.
 9.73.2. Æfter þæm he for to þæm iglande, þe monn
þæt folc Mandras hætt, & Subagros; & hi him brohton ongean
eahta C M feþena & LX M gehorsades folces.
 9.73.4. & hie lange wæron þæt dreogende ær heora
aðer mehte on oðrum sige geræcan, ær Alexander late unweorðlicne
sige geræhte.
 9.73.7. Æfter þæm he gefor to anum fæstenne.
 9.73.7. Þa he þær to com, þa ne mehton hie nanne monn on
ðæm fæstenne utan geseon.
 9.73.8. Þa wundrade Alexander hwy hit swa æmenne wære;
& hrædlice þone weall self oferclom, & he ðær wearð from
þæm burgwarum in abroden.
 9.73.11. & hie his siþþan wæran swa swiðe ehtende swa
hit is ungeliefedlic to secganne, ge mid scotum, ge mid stana torfungum, ge mid
eallum heora wigcræftum, þæt swaþeah ealle þa burgware ne mehton
hiene ænne genieddan þæt he him an hand gan wolde.
 9.73.14. Ac þa him þæt folc swiðost an þrang, þa
gestop he to anes wealles byge, & hiene ðær awerede.
 9.73.16. & swa eall þæt folc wearð mid him anum
agæled þæt hie þæs wealles nane gieman ne dydon, oð Alexandres
þegnas toemnes him þone weall abræcon, & þær in coman.
 9.73.18. Ðær wearð Alexander þurhscoten mid anre flan
underneoðan oþer breost.
 9.73.20. Nyte we nu hwæðer sie swiþor to wundrianne, þe
þæt, hu he ana wið ealle þa burgware hiene awerede, þe eft þa him
fultum com, hu he þurh þæt folc geþrang þæt he ðone ilcan
ofslog þe hiene ær þurhsceat; þe eft þara þegna angin þa hie
untweogendlice/ wendon þæt heora hlaford wære on heora feonda gewealde,
oððe cuca oððe dead, þæt hie swaþeah noldon þæs
weallgebreces geswican, þæt hie heora hlaford ne gewræcen, þeh þe
hie hiene meðigne on cneowum sittende metten.
 9.73.28. Siþþan he þa burg hæfde him to gewildum gedon,
þa for he to oðre byrg, þær Ambira se cyning on wunode.
 9.73.29. Þær forwearþ micel Alexandres heres for
geætredum gescotum.
 9.73.30. Ac Alexandre wearð on ðære ilcan niht an swefne an
wyrt oðewed.
 9.73.31. Þa nam he þa on mergen, & sealde hie ðæm
gewundedum drincan; & hie wurdon mid þæm gehæled; & siþþan
þa burg gewann.
 9.73.34. Ond he siþþan hwearf hamweard to Babylonia.
 9.73.34. Þær wæron ærendracan on anbide of eallre
worolde: þæt wæs from Spaneum, & of Affrica, & of Gallium,
& of ealre Italia.
 9.74.2. Swa egefull wæs Alexander þa þa he wæs on Indeum,
on easteweardum þissum middangearde, þætte þa from him ondredan þe
wæron on westeweardum.
 9.74.5. Eac him coman ærendracan ge of monegum þeodum, þe
nan mon Alexandres geferscipes ne wende þæt man his naman wiste, & him
friþes to him wilnedon.
 9.74.7. Þagiet þa Alexander ham com to Babylonia, þagiet
wæs on him se mæsta þurst monnes blodes.
 9.74.8. Ac þa þa his geferan ongeatan þæt he ðæs
gewinnes þagiet geswican nolde, ac he sæde þæt he on African faran
wolde, þa geleornedon his byrelas him betweonum hu hie him mehten þæt
lif oþþringan; & him gesealdon ator drincan: þa forlet he his lif.
 9.74.13. Eala, cwæð Orosius, on hu micelre dysignesse men nu
sindon on þeosan cristendome.
 9.74.14. Swa þeh þe him lytles hwæt unieðe sie, hu
earfeðlice hi hit gemænað.
 9.74.15. Oðer þara is, oððe hie hit nyton, oððe hi hit
witan nyllað, an hwelcum brocum þa lifdon þe ær him wæron.
 9.74.17. Hu wenað hie hu ðam wære þe on Alexandres onwalde
wæron, þa him ða swa swiðe hiene ondredan þe on westeweardum
þisses middangeardes wæron þæt hie on swa micle neþinge, & on
swa micel ungewiss, ægðer ge on sæs fyrhto, ge on westennum wildeora
& wyrmcynna missenlicra, ge on þeoda gereordum, þæt hie hiene
æfter friþe sohton on easteweardum þeosan middangearde.
 9.74.22. Ac we witon georne þæt hie nu ma for iergðe naþer
ne durran, ne swa feor frið gesecan, ne furþon hie selfe æt ham et heora
cotum hie werian, þonne hie monn æt ham secð.
 9.74.25. Ac þæt hie magon þæt hie þas tida leahtrien.
 10.74.27. Æfter þæm þe Romeburg getimbred wæs IIII
hunde wintra & L, under þæm twæm consulum þe oðer wæs haten
Fauius, & oðre naman Maximus, & under þæm þe Cwintus haten
wæs, & oðre noman Decius, on heora feorþan consulatu on Italium
feower/ þa strengstan ðeoda hi him betweonum gespræcon, þæt
wæron Umbri, & Ðrysci, & Somnite, & Galli, þæt hie wolden
on Romane winnan.
 10.75.3. & hi him þæt swiþe ondrædan hu hi wið him
eallum emdemes mehten, & georne siredon hu hi hie totwæman mehten, &
gewealdenne here on ðrysci & on Umbre sendon an hergiunge, & þæt
folc to amierrenne.
 10.75.6. Þa hie þæt geascedon, þa wendon hie him hamweard
to ðon þæt hie heora land bewereden.
 10.75.7. & Romane ða hwile mid heora maran fultume þe hie
æt ham hæfdon foron ongean Somnite, & ongean Gallie.
 10.75.9. Ðær on ðæm gefeohte wæs Cuintus se consul
ofslagen, & Fauius se oðer consul æfter þæs oðres fielle sige
hæfde.
 10.75.11. Þær wearð Somnita & Gallia feowertig M
ofslagen, & seofon M Romana on þæm dæle þe Decius on ofslagen
wæs.
 10.75.13. Þonne sæde Libius ðæt Somnita & Gallia
wære oðer healf hund M ofslægen þara feðena, & seofon M
gehorsedra.
 10.75.15. Eac ic hierde to soþum secgan, cwæð Orosius,
þæt hit na nære on ðæm dagum mid Romanum buton gewinne, oþþe
wið oþra folc, oþþe on him selfum mid monigfealdum wolum &
moncwealmum, swa swa hit ða wæs þa Favius se consul of þæm
gefeohte hamweard for.
 10.75.19. Þa dyde man ðone triumphan him beforan, þe heora
gewuna wæs þonne hie sige hæfdon.
 10.75.20. Ac se gefea wearð swiþe raðe on heora mode to
gedrefednesse gecierred, þa hie gesawan þa deadan men swa þiclice to
eorþan beran þe þær ær æt ham wæron; for þy þær wæs
se micla moncwealm on þære tide.
 10.75.23. & þæs ymb an gear Somnite gefuhton wið
Romanum, & hie gefliemdon, & hie bedrifon into Romebyrg.
 10.75.25. & hrædlice æfter þæm Somnite awendan on
oþre wisan ægþer ge heora sceorp, ge eall heora wæpn ofersylefredan,
to tacne þæt hie oþer woldon, oððe ealle libban oþþe ealle
licgean.
 10.75.28. On þæm dagum gecuron Romane him to consule Papirius,
& raðe þæs fird gelæddon ongean Somnitum, þeh þe heora
biscopas from hiora godum sæden þæt hie ðæt gefeoht forbuden.
 10.75.31. Ac he Papirius þa biscepas for þære sægene
swiþe bismrade, & þæt færelt swa þeh gefor, & swa
weorþlicne sige hæfde swa he ær unweorðlice þara goda biscepum
oferhirde.
 10.75.33. Þær wearð Somnita twelf M ofslagen & IIII M
gefangen.
 10.76.1. & raðe æfter þæm mærlican sige hie wurdon
eft geunret mid moncwealme, & se wæs swa ungemetlic & swa longsum,
ðæt hie ða æt nihstan witende mid deofolcræftum sohton hu hi hit
gestillan mehte, & gefetton Escolafius þone scinlacan mid þære
ungemetlican nædran þe mon Epithaurus het; & onlicost dydon swelce him
næfre ær þæm gelic yfel an ne become, ne æfter þæm eft ne
become.
 10.76.8. Þy æfterran geare þæs Fauius hieora consul, þe
oðre noman wæs haten Gurius, gefeaht wið Somnitum, & heanlice
hamweard oðfleah.
 10.76.10. Þa woldan senatus hiene aweorpan, for þon he ðæt
folc on fleame gebrohte.
 10.76.11. Þa bæd his fæder, wæs eac Fauius haten,
þæt þa senatum forgeafen þæm suna þone gylt, & þæt hie
gebiden þæt he moste mid þæm suna æt oðrum cirre wið Somnitum
mid heora ealra fultume; & hie him þæs getygþedon.
 10.76.14. Þa bebead se fæder þæm consule þæt he mid
his fierde angean fore, & he beæftan gebad mid sumum þæm fultume.
 10.76.16. Þa he geseah þæt Pontius, Somnita cyning, hæfde
þone consul his sunu besired, & mid his folce utan befangen, he him þa
to fultume com, & hiene swiðe geanmette; & Pontius Somnita cyning
gefengon.
 10.76.19. Þær wearð Somnita XX M ofslagen, & IIII M
gefangen mið þæm cyninge.
 10.76.20. Þær wearð Romana gewinn & Somnita geendad, for
þon þe hie heora cyning gefengon, þætte hie ær dreogende wæron
LVIIII wintra.
 10.76.23. Þæs on oþrum geare Curius se consul mid Romanum
gefeaht wið Sabinan, & heora ungemet ofslog, & sige hæfde; be
þæm mon mehte witan, þa he & þa consulas hie atellan ne mehton.
 11.76.26. Æfter þæm þe Romeburg getimbred wæs IIII
hunde wintrum & LXIII þa ða Dolabella & Domitius wæron consulas
on Rome, þa Lucani, & Bruti, & Somnite, & Gallie of Senno
angunnan wið Romanum winnan.
 11.76.29. Þa sendon Romane ærendracan to Gallium ymbe frið;
þa ofslogon hie ða ærendracan.
 11.76.30. Þa sendon hie eft Cecilium heora pretorium mid firde
þær Gallie & Bryti ætgædere wæron, & he þær wearð
ofslægen, & þæt folc mid him, þæt wæs eahtatyne M.
 11.77.3. Swa oft swa Galli wið Romanum wunnan, swa wurdon Romane
gecnysede.
 11.77.4. For þon ge Romane, cwæð Orosius, þonne ge ymb
þæt an gefeoht alneg ceoriað þe eow Gotan gedydon, hwy nyllað ge
geþencan þa monegan ærran þe eow Gallie oftrædlice bismerlice
þurhtugon?
 11.77.8. Ic sceal eac gemyndgian be sumum dæle þæs þe
Alexandres æfterfylgendas dydon on þæm tidum þe þis gewearð on
Romebyrg, hu hie hie selfe mid missellican gefeohtum fordydon.
 11.77.10. Hit is, cwæð he, þæm gelicost, þonne ic his
geþencean sceal, þe ic sitte on anre heare dune, & geseo þonne on
smeðum felda fela fyra byrnan.
 11.77.13. Swa ofer eall Mæcedonia rice, þæt is ofer ealle
þa maran Asiam, & ofer Europe þone mæstan dæl, & ealle
Libium, þæt hit na næs buton hete & gewinnum.
 11.77.15. Þa þe under Alexandre fyrmest wæron, þær
þær hie æfter him ricsedon, hie ðæt mid gewinnum awestan; &
þær þær hie næron, hie gedydon þone mæstan ege, swelce se
bitresta smic upp astige, & þonne wide tofare.
 11.77.19. Alexander XII gear þisne middangeard under him
þrysmde & egsade.
 11.77.20. & his æfterfolgeras feowertiene gear hit
siþþan totugon & totæron þæm gelicost þonne seo leo bringð
his hungregum hwelpum hwæt to etanne: hie ðonne gecyðað on ðæm
æte hwelc heora mæst mæg gehrifnian.
 11.77.23. Swa þonne dyde Ptholomeus, Alexandres þegna an, þa
he togædere gesweop ealle Egyptum & Arabia; & Laumenda his oþer
þegn, se befeng ealle Asirie; & Thelenus Cilicium; & Filotos
Hiliricam; & Iecrapatas þa maran Meðian; & Stromen þa læssan
Meðian; & Perdice þa læssan Asiam; & Susana þa maran Frigan;
& Antigonus Liciam & Pamphiliam; & Nearchus Cariam; &
Leonontus/ þa læssan Frigan; & Lisimachus Thraciam; & Eumen
Capadotiam & Paflagoniam.
 11.77.30. & Seleucus hæfde ealle þa æðelestan men
Alexandres heres, & on lengðe mid him he begeat ealle þa eastlond.
 11.77.32. & Cassander þa cempan mid Chaldeum.
 11.77.32. & on Pactrium & on Indeum wæron ða ealdormen
þe Alexander gesette.
 11.78.2. & ðæt lond betux þæm twam ean Induse &
Iðasfene hæfde Itaxiles; & Ithona hæfde Calonie þa þeode on
Indeum; & Parapamenas hæfde Uxiarches æt þæs beorges ende
Caucasus; & Arachasihedros hæfde Siburtus; & Stontos hæfde
Dranceas/ & Areas þa þeoda; & Omintos hæfde Atrianus; &
Sicheus hæfde Sostianos þæt folc; & Itacanor hæfde Parthos;
& Philippus Ircanus & Fratauernis hæfde Armenie; & Theleomommos
hæfde Meþas; & Feucestas hæfde Babylonias; & Polauses hæfde
Archos; & Archolaus Mesopotamiam.
 11.78.10. Eall heora gewinn awæcnedon ærest from Alexandres
epistole, for þon þe he þæron bebead þæt mon ealle þa
wræccan an cyþþe forlete þe on ðæm londum wæron þe he ær
self gehergad hæfde.
 11.78.13. Þa noldan Crecas þæm bebode hieran for þon hie
ondredon, þonne hie hie gegaderedon, þæt hie on him gewræcen þa
teonan ðe hie ær mid him geþoledon; ge eac wiðsocon þæt hie leng
Læcedemonium hieran nolde, þær heora heafodstol wæs.
 11.78.16. & raðe ðæs Atheniense gelæddon XXX M
folces, & twa hund scipa angean Antigone ðæm cyninge, þe eall Creca
rice habban sceolde, for þon þe he ðæs ærendes ærendra wæs
from Alexandre.
 11.78.19. & gesetton him to ladteowe Demostenon þone
filosofum; & asponon him to fultume Corinthum þa burgleode, &
Sihonas, & Margas; & besæton Antipatrum þone cyning on anum
fæstenne, for þon þe he wæs Antigone on fultume.
 11.78.23. Þær wearð Leostenas, oðer heora ladteowa, mid
anre flan ofscoten.
 11.78.24. Þa hie from ðære byrg hamweard wæron, þa
metton hie Leonantius, þe sceolde Antipatrume to fultume cuman, &
þær ofslagen wearð.
 11.78.27. Æfter þæm Perðica, þe þa læssan Asiam
hæfde, angan winnan wið Ariarata, Capadoca cyninge, & hiene bedraf
into anum fæstenne, & þa burgware self hit onbærndon an feower
healfa, þæt eall forwearð þæt þærbinnan wæs.
 11.78.30. Æfter þæm Antigones & Perðica gebeotedan
þæt hie woldon him betweonum gefeohtan, & longe ymb þæt siredon
hwær hie hie gemetan wolden, & monig igland awestan on ðæm geflite
hwæðer hiera mehte maran fultum him to geteon.
 11.79.1. On þæm anbide Perdica for mid firde an Egyptum,
þær Tholomeus wæs se cyning, for þon ðe him wæs gesæd
þæt he wolde Antigone fylstan þæm cyninge.
 11.79.3. Þa gegaderade Pholomeus micle fird ongean him.
 11.79.4. Þa hwile þe hie togædereweard fundedon, gefuhton
twegen cyningas Neoptolomus & Umenis.
 11.79.5. & he Umenis gefliemde Neoptolomus, þæt he com to
Antigone þæm cyninge, & hiene spon þæt he on Umenis unmyndlenga
mid here become.
 11.79.7. Þa sende Antigones hiene selfne & his oþerne
þegn/ Polipercon mid micle fultume þæt hie hiene beswiceden.
 11.79.9. Þa geascade þæt Umenis, & forsætade hie
ðær ðær hie geþoht hæfdon þæt hie hiene besætedon; &
hie begen ofslog, & þa oþre gefliemde.
 11.79.11. Æfter ðæm gefeaht Perdica & Ptholomeus &
þær wearþ Perdica ofslagen.
 11.79.12. Æfter ðæm wearð Mæcedonium cuð þæt
Eumen & Pison & Ilirgus & Alceta, Perdican broðor, wolden winnan
on hie, & fundon þæt Antigones him sceolde mid firde ongean cuman.
 11.79.15. On ðæm gefeohte gefliemde Antigones Umenis, &
hiene bedraf into anum fæstenne, & hiene ðær hwile besæt.
 11.79.17. Þa sende Umenis to Antipatre þæm cyninge, &
hiene fultumes bæd.
 11.79.18. Þa Antigones þæt angeat, þa forlet he þæt
setl.
 11.79.18. Ac he Umenis him wende from Antigones hamfærelte
micelra untreowða, & him to fultume aspon þa þe ær wæron
Alexandres cempan, þa wæron hatene Argiraspides, for þon ðe eall heora
wæpn wæron ofersylefreda.
 11.79.22. Þa on ðæm tweon þe hie swa ungeorne his willan
fulleodon, þa becom him Antigones mid firde on, & hie benæmde
ægþer ge heora wifa, ge heora bearna, ge heora eardes, ge ealles þæs
licgendan/ feos þe hie under Alexandre begeatan; & hie selfe uneaðe
oðflugon to Umene.
 11.79.26. Æfter þæm þa sendon to Antigone ymb heora
þæt mæste bismer, & hiene bædon þæt he him ageafe þæt
he ær on him gereafade.
 11.79.28. Þa onbead he him ðæt he him ðæs getygðian
wolde, gif hie him Umenes þone cyning, þe heora hlaford þa wæs,
gebundenne to him brohten; & hie þæt gefremedon swa.
 11.79.31. Ac he heora eft ægþer ge mid bismere onfeng, ge hie
eac on þone bismerlecestan eard gesette, þæt wæs on ðæm
ytemestan ende his monna, & him swaðeah nanuht agiefan nolde þæs
þe hie bena wæron.
 11.80.3. Æfter þæm Euredica, Ariþeusses cwen,
Mæcedonia cyninges, heo wæs þæm folce monig yfel donde þurh
Cassander hiere hlafordes þegn, mid þæm heo hæfde dierne geligre.
 11.80.5. & under ðæm heo gelærde þone cyning þæt
he hiene swa upp ahof þætte he wæs bufan eallum ðæm þe on
þæm rice wæron to ðæm cyninge.
 11.80.7. & heo gedyde mid hiere lare þæt ealle
Mæcedonie wæron þæm cyninge wiðerwearde, oþ hie fundon þæt
hie sendon æfter Olimpeadum, Alexandres meder, þætte hio him gefylste
þæt hie mehton ægðer ge þone cyning ge þa cuene him to gewildum
gedon.
 11.80.11. Hio þa Olimpiade him to com mid Epira fultume hiere
agnes rices, & hiere to fultume abæd Eacedam Molosorum cyning, & hie
butu ofslog, ge þone cyning ge þa cwene; & Cassander oðfleah.
 11.80.14. & Olimpiade feng to þæm rice, & þæm
folce fela laðes gedyde þa hwile þe hio þone anweald hæfde.
 11.80.16. Þa Cassander þæt geascade þæt hio ðæm
folce laðade, þa gegaderade he fird.
 11.80.17. Þa hio þæt geascade þæt þæs folces
wæs swa fela to him gecirred, þa ne getriewde hio þæt hiere wolde se
oðer dæl gelastfull beon.
 11.80.19. Ac hio genom hiere snore Roxan, Alexandres lafe, &
Alexandres sunu Ercoles, & fleah to ðæm fæstenne þe Fiðnam
wæs haten.
 11.80.21. & Cassander hiere æfter for, & þæt
fæsten abræc, & Olimpiadum ofslog.
 11.80.22. & þa burgleode oþbrudon þa snore mid hiere
suna, þa hie ongeatan þæt þæt festen sceolde abrocen bion, & hi
sendon on oðer fæstre fæsten.
 11.80.24. & Cassander hie het þær besittan; & him
ealles þæs anwaldes weold Mæcedonia rices.
 11.80.27. Þa wende man þæt þæt gewin geendad wære
betux Alexandres folgerum, þa þa wæron gefeallen þe þær mæst
gewunnan: þæt wæs Perþica, & Eumen, & Alciþen, &
Polipercon, & Olimpiadas, & Antipater, & monige oðre.
 11.80.30. Ac Antigones, se mid ungemete girnde anwalda ofer oþre,
& to þæm fæstenne for þær Alexandres laf wæs & his
sunu, & hie þær begeat, to ðon þæt he wolde þæt þa folc
him þy swiþor to buge þe he hæfde hiera ealdhlafordes sunu on his
gewealde.
 11.81.1. Siþþan Cassander þæt geascade, þa geþoftade
he wið Ptholomeus, & wið Lisimachus, & wið Seleucus þone
eastcyning, & hie ealle winnende wæron wið Antigones, & wið
Demetrias his sunu, sume on londe, sume on wætere.
 11.81.4. On þæm gefeohte gefeol se mæsta dæl Macedonia
duguðe on ægþere healfe, þeh hie sume mid Antigone wære, sume mid
Cassandre.
 11.81.6. Þær wearð Antigones gefliemed & his sunu.
 11.81.7. Æfter þæm Demetrias, Antigones sunu, gefeaht on
scipum wið Ptholomeus, & hiene bedraf on his agen lond.
 11.81.9. Æfter þæm Antigones bebead þæt mon ægðer
hete cyning, ge hiene ge his sunu, for þon þe Alexandres æfterfolgeras
næron ær þæm swa gehatene, buton ladteowas.
 11.81.11. Gemong þæm gewinnum Antigones him ondred Ercoles,
Alexandres sunu, þæt þæt folc hiene wolde to hlaforde geceosan, for
þon þe he ryhtcynecynnes wæs.
 11.81.14. Het þa ægþer ofslean ge hiene ge his modor.
 11.81.14. Þa þæt þa oþre geascedon þæt he hie ealle
beswican þohte, hie þa eft hie gegaderedon, & wið hiene wunnon.
 11.81.16. Þa ne dorste Cassander self on ðæm færelte
cuman, for his ðæm nihstan feondum þe him ymb wæron.
 11.81.18. Ac sende his fultum to Lisimache his geþoftan; &
hæfde his wisan swiþost beþoht to Seleucuse, for þon þe he monege
anwealdas mid gewinnum geeode on þæm eastlondum: þæt wæs ærest
Babylonie & Pactriane.
 11.81.21. Æfter he gefor on Indie, þær nan mon ær ne
siþþan mid firde gefaran ne dorste, buton Alexandre.
 11.81.23. & he Seleucus geniedde ealle þa ladteowas to his
hiersumnesse, & hie alle Antigones & Demetrias his sunu mid firde
gesohton.
 11.81.24. On þæm gefeohte wæs Antigones ofslagen & his
sunu of þæm rice adræfed.
 11.81.26. Ne wene ic, cwæð Orosius, þæt ænig wære
þe þæt atellan mehte þæt on ðæm gefeohte gefeoll.
 11.81.28. On þære tide gefor Cassander & his sunu feng to
þæm rice Philippus.
 11.81.29. Þa wende man eft oþere siþe þæt þæt
gewinn Alexandres folgera geendad wære.
 11.81.30. Ac hie sona þæs him betweonum wunnon; & Seleucus
& Demetrias, Antigones sunu, him togædere geþoftedan, & wið
þæm þrim wunnon, Philippuse, Cassandres suna, & wið Ptholomeuse,
& wið Lisimachuse.
 11.81.33. & hie þæt gewinn þa þæs licost angunnan
þe hi hit ær ne angunnen.
 11.82.1. On þæm gewinne ofslog Antipater his modor, Cassandres
lafe, þeh þe heo earmlice hiere feores to him wilnade.
 11.82.3. Þa bæd Alexander, hiere sunu, Demetrias þæt he
him gefylste þæt he his modor slege on his breðer gewrecan mehte, &
hi hiene raðe þæs ofslogan.
 11.82.6. Æfter þæm gewunnon Demetrias & Lisimachus; ac
Lisimachus ne mehte Demetriase wiðstondan, for þon þe Dorus Thracea
cyning him eac an wann.
 11.82.8. Þa wæs Demetrias on þære hwile swiþe geanmet,
& fird gelædde to Ptholomeuse.
 11.82.9. Þa he þæt geascade þa begeat he Seleucus him to
fultume, & Pirrus Epira cyning.
 11.82.10. & Pirrus him for þam swiþost fylste, þe he him
selfum facade Mæcedonia anweald; & hie þa Demetrias of þæm rice
adrifon, & Pirrus to feng.
 11.82.13. Æfter þæm Lisimachus ofslog his agenne sunu
Agothoclen & Antipater his aþum.
 11.82.14. On þæm dagum Lisimachus sio burg besanc on eorþan
mid folce mid ealle.
 11.82.15. Ond æfter þæm þe Lisimachus hæfde swa wið
his sunu gedon & wið his aþum, þa anscunedon hiene his agene leode,
& monige from him cirdon, & Seleucus sponan þæt he Lisimachus
beswice.
 11.82.18. Þagiet ne mehte se nið betux him twæm gelicgean,
þeh heora na ma ne lifde þara þe Alexandres folgeras wæron, ac swa
ealde swa hie þa wæron hie gefuhton: Seleucus hæfde seofon &
seofontig wintra, & Lisimachus hæfde þreo & seofontig wintra.
 11.82.22. Þær wearð Lisimachus ofslagen.
 11.82.22. & þæs ymb þreo niht com Ptolomeus, þe
Lisimahhus his sweostor hæfde, & diegellice æfter Seleucuse for, þa
he hamweard wæs, oþ his fird tofaren wæs, & hiene þær ofslog.
 11.82.25. Þa wæs seo sibb & seo mildheortnes geendad þe
hie æt Alexandre geleornedon.
 11.82.26. Þæt wæs þæt hie twegen þe þær lengest
lifdon hæfdon þritig cyninga ofslagen heora agenra ealdgeferena, & him
hæfdon siþþan ealle þa anwealdas þe hie ealle ær hæfdon.
 11.82.29. Gemong þæm gewinnum Lisimachus forlet his XV suna:
sume he self ofslog, sume an gefeohtum beforan him selfum mon afslog.
 11.82.32. Ðyllicne gebroðorscipe, cwæð Orosius, hie
heoldon him betweonum, þe an anum hierede wæron afedde & getyde.
 11.82.33. Þætte hit is us nu swiþor bismre gelic þæt we
þæt/ besprecað, & þæt, þæt we gewinn nu hatað, þonne
us fremde & ellþeodge an becumaþ, & lytles hwæt on us
bereafiað, & us eft hrædlice forlætað; & nyllað geþencan
hwelc hit þa wæs, þa nan mon ne mehte æt oþrum his feorh gebycggan,
ne furþon þætte þa wolden gefriend beon þe wæron gebroðor of
fæder & of meder.
 11.83.6. & her endað sio þridde boc, & onginð seo
feorþe.

END_TEXT
START_TEXT

Or 4
B9.2.5.
Orosius, Book 4: Bately 1980, 83-113.



 1.83.8. Æfter þæm þe Romeburg getimbred wæs feower
hunde wintrum & feower & siextegum, þætte Tarentine þæt folc
plegedon binnan Tarentan heora byrg et heora þeatra þe þærbinnan
geworht wæs.
 1.83.11. Þa gesawon hie Romane scipa on ðæm sæ irnan.
 1.83.11. Þa hrædlice comon Tarentine to heora agnum scipum,
& þa oþre hindan offoran, & hie ealle him to gewildum gedydan
buton/ V.
 1.83.13. & þa þe þær gefongne wæron hie tawedan mid
þære mæstan unieðnesse: sume ofslogon, sume ofswungon, sume him wið
feo gesealdon.
 1.83.16. Ða Romane þæt geacsedan, þa sendon hie
ærendracan to him, & bædon þæt him man gebette þæt him
ðær to abylgðe gedon wæs.
 1.83.18. Ða tawedan hie eft þa ærendracan mid þæm
mæstan bismere, swa hie þa oþre ær dydon, & hie siþþan ham
forleton.
 1.83.20. Æfter þæm foran Romane on Tarentine.
 1.83.20. & swa clæne hie namon heora fultum mid him,
þætte heora proletarii ne moston him beæftan beon, þæt wæron
þa þe hie gesett hæfdon þæt sceoldon be heora wifum bearna
strienan, þonne hie on gewin foron, & cwædon þæt him wislecre
þuhte þæt hie ða ne forluren þe þær ut fore, hæfde bearn se
þe mehte.
 1.83.25. Hie þa Romane comon on Tarentine, & þær eall
aweston þæt hie metton, & monega byrg abræcon.
 1.83.27. Þa sendon Tarentine ægwern æfter fultume, þær
hie him æniges wendon.
 1.83.28. & Pirrus, Epira cyning, him com to mid þæm
mæstan fultume, ægþer ge an gangehere, ge on rædehere, ge an
sciphere.
 1.83.30. He wæs on ðæm dagum gemærsad ofer ealle oþere
cyningas, ægþer ge mid his miclan fultume, ge mid his rædþeahtunge,
ge mid his wigcræfte.
 1.84.1. For þon fylste Pirrus Tarentinum for þon þe Tarente
seo burg wæs getimbred of Læcedemonium, þe his rice þa wæs.
 1.84.3. & he hæfde Thesalium him to fultume &
Mæcedonie/.
 1.84.3. & he hæfde XX elpenda to þæm gefeohte mid him,
þe Romane ær nane ne gesawon: he wæs se forma mon þe hie ærest on
Italium brohte.
 1.84.6. He wæs eac on þæm dagum gleawast to wige & to
gewinne, buton þæm anum þe hiene his godas & his deofolgeld
beswicon þe he begongende wæs.
 1.84.8. Þa he hie ascade his godas hwæþer heora sceolde on
oþrum sige habban, þe he on Romanum, þe Romane on him, þa ondwyrdon hie
him tweolice, & cwædon: þu hæfst oþþe næfst.
 1.84.12. Þæt forme gefeoht þæt he wið Romanum hæfde
hit wæs in Compania, neah þære ie þe mon Lisum hætt.
 1.84.13. Þa æfter þæm þe þær on ægþere healfe
micel wæl geslagen wæs, þa het Pirrus don þa elpendas on þæt
gefeoht.
 1.84.15. Siþþan Romane þæt gesawan þæt him mon
swelcne wrenc to dyde swelcne hie ær ne gesawon ne secgan ne hirdon, þa
flugon hie ealle buton anum men, se wæs Minutius haten.
 1.84.18. He genedde under ænne elpent þæt he hiene on
þone nafelan ofstang.
 1.84.19. Þa, siþþan he irre wæs & gewundod, he ofslog
micel þæs folces, þæt ægþer ge þa forwurdon þe him onufan
wæron, ge eac þa oþre elpendas sticade.
 1.84.21. & gremede, þæt þa eac mæst ealle forwurdon
þe þæronufan wæron.
 1.84.22. & þeh þe Romane gefliemed wæren, hie wæron
þeh gebielde mid þæm þæt hie wiston hu hie to ðæm elpendon
sceoldon.
 1.84.24. On ðæm gefeohte wæs Romana IIII X M ofslagen
feþena & eahtatig & VIII hund gefangen, & þara gehorsedra
wæron ofslagen III hund & an M, & þær wæron seofon hund
guðfonena genumen.
 1.84.27. Hit næs na gesæd hwæt Pirruses folces gefeallen
wære, for þon hit næs þeaw on þæm tidum þæt mon ænig
wæl on þa healfe rimde þe þonne wieldre wæs, buton þær þy
læs ofslagen wære, swa mid Alexandre wæs on ðæm forman gefeohte
þe he wið Darius feaht: þær næs his folces na ma ofslagen þonne
nigon.
 1.84.32. Ac Pirrus gebicnede eft hu him se sige gelicade þe he
ofer Romane hæfde, þa he cwæð æt his godes dure, & hit swa on
awrat: þonc hafa þa, Iofes, þæt ic þu moste oferwinnan þe ær
wæron unoferwunnen, & ic eac from him oferwunnen eam.
 1.85.2. Þa ascedan hiene his þegnas hwy he swa heanlice word be
him selfum gecwæde, þæt he oferwunnen wære.
 1.85.4. Þa ondwyrde he him, & cwæð: gif ic eft gefare
swelcne sige æt Romanum, þonne mæg ic siþþan buton ælcon þegne
Creca lond secan.
 1.85.6. Þæt wearð eac Romanum an yfelum tacne oþiewed
ær þæm gefeohte, þa hie on firde wæron, þæt þæs folces
sceolde micel hryre beon, þa þunor ofslog XXIIII heora fodrera, & þa
oþre gebrocade aweg coman.
 1.85.10. Æfter þæm gefuhton Pirrus & Romane in Abulia
þære þeode.
 1.85.11. Þær wearð Pirrus wund on oþran earme; &
Romane hæfdon sige.
 1.85.12. & hæfdon geleornad ma cræfta hu hie þa
elpendas beswican mehton, mid þæm þæt hie namon treowu, & slogon
on oþerne ende monige scearpe isene næglas, & hie mid flexe bewundon,
& onbærndon hit, & beþyddan hit þonne on þone elpend hindan,
þæt hie þonne foran wedende ægþer ge for þæs flexes bryne ge
for þara nægla sticunge, þæt æt ælcon þa forwurdon ærest
þe him onufan wæron, & siþþan þæt oþer folc wæron swa
swiðe/ sleande swa hi him scildan sceoldon.
 1.85.19. On þæm gefeohte wæs Romana eahta þusend
ofslagen, & enlefan guðfonan genumen, & Pirruses heres wæs XX M
ofslagen, & his guðfona genumen.
 1.85.21. Þær wearð Pirruse cuð þæt Agathocles,
Siraccusa cyning þara burgleoda, wæs gefaren on Sicilia þæm londe.
 1.85.23. Þa for he þider & þæt rice to him geniedde.
 1.85.24. Sona swa þæt gewinn mid Romanum geendad wæs, swa
wæs þær seo monigfealdeste wol, mid moncwealme, ge eac þætte
nanuht berendes, ne wif ne nieten, ne mehton nanuht libbendes geberan;
þæt hie þa æt nihstan wæron ortriewe hwæþer him ænig
moneaca cuman sceolde.
 1.85.29. Þa wende Pirrus from Sicilium eft to Romanum, & him
angean com Curius se consul, & hiora þæt þridde gefeoht wæs on
Lucaniam, on Arosinis þære dune; þeh þe Romane sume hwile hæfdon
swiþor fleam geþoht þonne gefeoht, ær þan hie gesawon þæt mon
þa elpendas on þæt gefeoht dyde.
 1.85.33. Ac siþþan hi þa gesawan, hie hie gegremedan,
þæt hie þa wæron swiþe sleande þe hie fylstan sceoldon; &
Pirruses here wearð for þæm swiþost on fleame.
 1.86.1. On ðæm gefeohte Pirrus hæfde eahtatig M feþena,
& V M gehorsedra.
 1.86.3. & þær wæs XXXVI M ofslagen, & IIII hund
gefangen.
 1.86.3. Æfter þæm Pirrus for of Italium ymb fif gear
þæs þe he ær þæron com.
 1.86.4. & raþe þæs þe he ham com, he wolde abrecan
Argus þa burg, & þær wearð mid ane stane ofworpen.
 1.86.7. Æfter þæm þe Tarentine geacsedan þæt Pirrus
dead wæs, þa sendon hie on Affrice to Cartaginenses æfter fultume;
& eft wið Romanum wunnon; & raðe þæs þe hie togædere
coman Romane hæfdon sige.
 1.86.10. Þær anfundan Cartaginenses þæt hie mon
oferswiþan mehte, þeh hie nan folc ær mid gefeohte oferwinnan ne mehte.
 1.86.12. Gemong þæm þe Pirrus wið Romane winnende wæs,
hi hæfdon eahta legian.
 1.86.13. Þa hæfdon hie þa eahteðan Regiense to fultume
gesette.
 1.86.14. Þa ne getruwade se eahteþa dæl þara legian
þæt Romane Pirruse wiðstondan mehte: angunnan þa hergean & hienan
þa þe hie friþian sceoldon.
 1.86.16. Þa Romane þæt geacsedan, þa sendon hie þider
Genutius heora consul mid fultume, to þon þæt he an him gewræce
þæt hie þa slogon & hiendon þe ealle Romane friþian woldon.
 1.86.19. & he þa swa gedyde: sume he ofslog, sume geband
& ham sende; & þær wæron siþþan witnade, & siþþan
þa heafda mid ceorfæxsum of acorfena.
 2.86.22. Æfter þæm þe Romeburg getimbred wæs feower
hunde wintrum & LXXVII, gewurdon on Rome þa yfelan wundor.
 2.86.23. Þæt wæs ærest þæt þunor toslog heora
hiehstan godes hus Iofeses.
 2.86.24. & eac þære burge weall micel to eorþan
gehreas.
 2.86.25. & eac þætte þrie wulfas on anre niht brohton
anes deades monnes lichoman binnan þa burg, & hiene þær siþþan
styccemælum tobrudon, oþ þa men onwocan, & ut urnon, & hie
siþþan aweg flugon.
 2.86.28. On þæm dagum gewearð þætte on anre dune neah
Romebyrig tohlad seo eorþe, & wæs byrnende fyr up of þære
eorþan, þæt on ælce healfe þæs fyres seo eorþe wæs fif
æcra bræde to axan geburnen.
 2.86.31. Sona þæs on þæm æfterran geare gefor
Sempronius se consul mid firde wið Pencentes Italia folc.
 2.86.32. Þa mið þæm þe hi hie getrymed hæfdon, &
togædere woldon, þa wearð eorþbeofung, þæt ægðer þara
folca wende untweogendlice þæt hie sceoldon on þa eorþan besincan.
 2.87.2. & hie þeah swa ondrædendlice gebidon þæt se
ege ofergongen wæs, & þær siþþan wælgrimlice gefuhton.
 2.87.4. Þær wæs se mæsta blodgyte on ægðere healfe
þara folca, þeh þe Romane sige hæfden, þa feawa þe þær to
lafe wurdon.
 2.87.5. Þær wæs gesiene þæt seo eorþbeofung tacnade
þa miclan bloddryncas þe hiere mon on þære tide to forlet.
 3.87.8. Æfter þæm þe Romeburg getimbred wæs IIII hunde
wintrum & LXXX, gemong þæm oþrum monegum wundrum þe on þæm
dagum gelumpan, þæt mon geseah weallan blod of eorþan & rinan meolc
of heofonum.
 3.87.11. On ðæm dagum Cartaginenses sendon fultum Tarentinum,
þæt hie þe ið mehton wiþ Romanum.
 3.87.12. Þa sendon Romane ærendracan to him, & hie acsedon
for hwy hie ðæt dyden.
 3.87.14. Þa oðsworan hie þæm ærendracan mid þæm
bismerlicestan aðe þæt hie him næfre on fultume nære, þeh þe
þa aðas wæren near mane þonne soðe.
 3.87.16. On ðæm dagum Ulcinienses & Thrusci ða folc
forneah ealle forwurdon for hiora agnum dysige.
 3.87.17. For þæm þe hie sume heora þeowas gefreodon, &
eac him eallum wurdon to milde & to forgiefene.
 3.87.19. Þa ofþuhte heora ceorlum þæt mon þa þeowas
freode, & hi nolde.
 3.87.20. Þa wiðsawon hie þæm hlafordum, & þa
þeowas mid him, oþ hie wyldran wæron þonne hie, & hie siþþan
mid ealle of þæm earde adrifon & him to wifum dydon þa þe
ær/ wæran heora hlæfdian; þa siþþan gesohton þa hlafordas
Romane, & hi him gefylstan þæt hie eft to hiora agnum becoman.
 4.87.25. Æfter þæm þe Romeburg getimbred wæs IIII
hunde wintrum & LXXXI, becom on Romane micel moncwealm, þæt hie ða
æt nihstan ne acsedon hwæt þara gefarenra wære, ac hwæt heora
þonne to lafe wære.
 4.87.28. Ond eac þa diofla þe hie an simbel weorþedon hi
amirdon, toeacan þæm oþrum monigfealdum bismrum þe hi him lærende
wæron, þæt hie ne cuþan angitan þæt hit Godes wracu wæs; ac
heton þa biscepas þæt hie sædon ðæm folce þæt heora godas
him wæron irre, to þon þæt hie him þagit swiþor ofreden &
bloten þonne hie ær dyden.
 4.88.5. On ðære ilcan tide Caperronie wæs hatenu heora goda
nunne.
 4.88.6. Þa gebyrede hiere þæt heo hie forlæg.
 4.88.6. Hie þa Romane for þæm gylte hi ahengon, & eac
þone þe þone gylt mid hiere geworhte, & ealle þa þe þone gylt
mid him wiston, & mid him hælan.
 4.88.8. Hu wene we, nu Romane him self þyllic writon & setton
for heora agnum gielpe & heringe, & þeah gemong þære heringe
þyllica bismra on hie selfe asædon, hu wene we hu monegra maran bismra hie
forsugedon, ægþer ge for hiora agenre lufan & londleoda, ge eac for
hiora senatum ege.
 4.88.14. Nu we sculon fon, cwæð Orosius, ymb þæt Punica
gewin, þæt wæs of þæm folce of Cartaina þære byrig.
 4.88.15. Sio wæs getimbred from Elisan þæm wifmen,
LXXIIItigum wintra ær Romeburg.
 4.88.16. Swa some þara burgwarena yfel & heora bismeres
wearð lytel asæd & awriten, swa swa Trogus & Iustinianus sedon
heora stærwriteras, for þon þe heora wise on nænne sæl wel ne
gefor, naþer ne innan from him selfum, ne utane from oþrum folcum.
 4.88.20. Swa þeah toeacan þæm yflum, hie gesetton, þonne
him micel moncwealm on becom, þæt hie sceolden men hiera godum blotan, swa
eac ða diofla þe hie on geliefdon gelærdon hie þæt þa ðe
þær on unhæle wæran, þæt hie hale for hie cwealdon.
 4.88.24. & wæron þa men toðon dysige þæt hie wendon
þæt hie mehten þæt yfel mid þæm gestillan, & þa diofla to
þon lytige þæt hie hit mid þæm gemicledan.
 4.88.26. & for þon þe hie swa swiðe dysige wæron, him
com on Godes wracu an gefeohtum toeacan oþrum yflum.
 4.88.28. Þæt wæs oftost on Sicilium & on Sardinium
þæm iglondum, on þa hie gelomlicost wunnon.
 4.88.30. Æfter þæm þe him swa oftrædlice mislamp, hie
angunnan hit witan heora latteowum & heora cempum heora earfeþa, &
him bebudan þæt hie on wræcsiþas foran, & on ellþiede.
 4.88.32. Raþe æfter þæm hie bædon þæt hie mon to
hiora earde forlete, þæt hie mosten gefandian hweðer hie heora
medselða oferswiþan mehte.
 4.89.1. Þa him mon þæs forwiernde, þa gesohton hie hie mid
firde.
 4.89.2. On þære heriunge gemette se ieldesta ladteow Macheus
his agenne sunu mid purpurum gegieredne on biscephade.
 4.89.4. He hiene þa for þæm girelan gebealg, & hiene
oferfon het, & ahon; & wende þæt he for his forsewennesse swelc
sceorp werede, for þon þe hit næs þeaw mid him þæt ænig oþer
purpuran werede buton cyningum.
 4.89.7. Raþe æfter þæm hie begeaton Cartaina þa burg,
& ealle þa æltæwestan ofslogon þe þærinne wæron, &
þa oþre to him genieddon.
 4.89.9. Þa æt nihstan he wearþ self besiered &
ofslagen.
 4.89.10. Þis wæs geworden on Ciruses dæge Persa cyninges.
 5.89.12. Æfter þæm Himelco, Cartaina cyning, gefor mid
firde an Siciliæ, & him þær becom swa færlic yfel þæt þa
men wæron swa raðe deade swa hit him an becom, þæt hie þa æt
nihstan hie bebyrgean ne mehton.
 5.89.15. & he for ðæm ege his unwillum þonan wende,
& ham for mid þæm þe þær to lafe wæron.
 5.89.16. Sona swa ðæt forme scip land gesohte, ond þæt
egeslice spell gebodade, swa wæron ealle þa burgware Cartaginenses mid
swiðlice heafe & wope anstyred, & ælc acsiende & frinende
æfter his friend; & hie untweogendlice nanra treowþa him ne wendon,
buton þæt hie mid ealle forweorþan sceolde.
 5.89.21. Mid þæm þe þa burgware swa geomorlic angin
hæfdon, þa com se cyning self mid his scipe, & land gesohte mid
swiþe lyþerlicum gegierelan.
 5.89.23. & ægþer ge he self wepende hamweard for, ge
þæt folc þæt him ongean com, eall hit him wepende hamweard folgade.
 5.89.25. & he se cyning his handa wæs uppweardes brædende
wið þæs heofones, & mid oferheortnesse him wæs waniende
ægþer ge his agene heardsælða ge ealles þæs folces.
 5.89.27. & he þagiet him selfum gedyde þæt þær
wyrrest wæs, þa he to his inne com, þa he þæt folc þærute
betynde & hiene ænne þærinne beleac, & hiene selfne ofslog.
 5.90.1. Æfter þæm wæs sum welig mon binnan Cartaina, se
wæs haten Hanna, & wæs mid ungemete girnende þæs cynedomes; ac
him geþuhte þæt he mid þara wietena willum him ne mehte to cuman,
& him to ræde genom þæt he hie ealle to gereordum to him gehete,
þæt he hie siþþan mehte mid attre acwellan.
 5.90.5. Ac hit wearð þurh þa ameldad þe he geþoht
hæfde þæt him to þære dæde fylstan sceolde.
 5.90.7. Þa he anfunde þæt þæt cuþ wæs, þa
gegaderade he ealle þa þeowas & þa yfelan menn þe he mehte, &
þohte þæt he on þa burgware on ungearwe become; ac hit him wearð
æror cuþ.
 5.90.9. Þa him æt þære byrig ne gespeow, þa gelende he
mid XXIIII M to anre oþerre byrig, & þohte þæt he þa abræce.
 5.90.11. Þa hæfdon þa burgleode Mauritanie him to fultome,
& him ongean comon butan fæstenne, & Hannan gefengon, & þa
oþre gefliemdon.
 5.90.13. & þær siþþan tintregad wearð: ærest
hiene mon swong, þa sticode him mon þa eagan ut, & siþþan him mon
slog þa handa of, þa þæt heafod.
 5.90.15. & eall his cynn mon ofslog, þy læs hit monn
uferan dogore wræce, oþþe ænig oþer dorste eft swelc anginnan.
 5.90.17. Þis gewearð on Philippuses dæge þæs cyninges.
 5.90.18. Æfter þæm hierdon Cartainenses þæt se mæra
Alexander hæfde abrocen Tirum þa burg, seo wæs on ærdagum heora
ieldrena oeðel, & ondredon þæt he eac to him cuman wolde.
 5.90.20. Þa sendon hie þider Amilchor, heora þone gleawestan
mon, þæt he Alexandres wisan besceawade, swa he hit him eft ham bebead on
anum brede awriten, & siþþan hit awriten wæs, he hit oferworhte mid
weaxe.
 5.90.24. Eft þa Alexander gefaren wæs, & he ham com, þa
tugon hie hiene þære burge witan þæt he heora swicdomes wið
Alexander fremmende wære, & hiene for þære tihtlan ofslogon.
 5.90.27. Æfter þæm Cartainenses wunnon on Siciliæ,
þær him seldon teola gespeow, & besæton hiora heafedburg, Siracuses
wæs hatenu.
 5.90.29. Þa ne anhagode Agathocle heora cyninge þæt he wið
hie mehte buton fæstenne gefeohtan, ne eac þæt hie ealle mehten for
metelieste þærbinnan gebidan, ac leton heora fultum þærbinnan beon,
be þæm dæle þæt hie ægðer mehton, ge heora fæsten
gehealdan, ge eac þæt þa mete hæfdon þa hwile.
 5.91.4. Ond se cyning mið þæm oþrum dæle on scipum for
on Cartainense, & hie raðe þæs forbærnnan het þe he to lande
gefor, for þon he nolde þæt his find heora eft ænigne anwald
hæfde.
 5.91.7. & him þær raðe fæsten geworhte, & wæs
þæt folc þonan ut sleande & hienende, oþ þæt Hanna, þæs
folces oþer cyning, hiene æt þæm fæstenne gesohte mid XX M.
 5.91.9. Ac hiene Agothocles gefliemde, & his folces ofslog II
M, & him æfterfylgende wæs oþ V mila to þære byrig
Cartanense.
 5.91.11. Ond þær oþer fæsten geworhte, & þær
ymbutan wæs hergende & bærnende, þætte Cartainense mehton geseon
of heora byrg þæt fyr & þone teonan, þonne hie on fore wæron.
 5.91.15. Ymbe ðone timan þe þiss wæs, Andra wæs haten,
Agothocles broðor, þone he æt ham on þære byrig him beæftan let,
he besierede þæt folc þe hie ymbseten hæfden on anre niht ungearwe,
& hit mæst eall ofslog; & þa oþre to scipum oðflugon.
 5.91.18. & raðe þæs þe hie ham coman, & þæt
spell cuð wearð Cartainiensium, swa wurdon hie swa swiþe forþohte,
þætte nales þæt an þætte Agothocle monega byrg to gafolgieldum
wurdon, ac eac hie him heapmælum selfe on hand eodon.
 5.91.22. Swa eac Fefles se cyng mid Cerene his folce hiene eac
gesohte.
 5.91.23. Ac Agothocles gedyde untreowlice wið hiene, þæt he
hiene on his warum beswac & ofslog, swa him eac selfum siþþan æfter
lamp.
 5.91.25. Gif he þa þa ane untreowþa ne gedyde, from ðæm
dæge he mehte butan gebroce eallra Cartaina onwald begietan.
 5.91.26. On þære hwile þe he þone unræd þurhteah,
Amicor, Pena cyning, wæs mid sibbe wið his farende mid eallum his folce,
ac betux Agothocle & his folce wearð ungerædnes, þæt he self
ofslagen wearð.
 5.91.29. Æfter his deaðe foran eft Cartainienses an Sicilie
mid scipum.
 5.91.30. Þa hie ðæt geacsedan, þa sendon hie æfter
Piruse, Epira cyninge, & he him sume hwile gefylste.
 6.92.1. Æfter þæm þe Romeburg getimbred wæs feower
hunde wintrum & LXXXIII, sendon Momertine, Sicilia folc, æfter Romana
fultume, þæt hie wið Pena folce mehte.
 6.92.3. Þa sendon hie him Appius Claudius þone consul mid
fultume.
 6.92.4. Eft, þa hie togædereweard foron mid heora folcum,
þa flugon Pene, swa hie eft selfe sædon, & his wundredan, þæt hie
ær flugon ær hie togædere genealæcten.
 6.92.6. For þæm fleame Hanna, Pena cyning, mid eallum his
folce wearð Romanum to gafolgieldum, & him ælce geare gesealde twa
hund talentana siolfres: on ælcre anre talentan wæs LXXX punda.
 6.92.10. Æfter Romane besæton þone ieldran Hannibalan, Pena
cyning, on Argentine, Sicilia byrig, oð he forneah hungre swealt.
 6.92.11. Þa com him Pena oþer cyning to fultume mid sciphere,
Hanna wæs haten, & þær gefliemed wearð.
 6.92.13. & Romane siþþan þæt fæsten abræcon.
 6.92.13. & Hannibal se cyning on niht ut oðfleah mid feawum
monnum, & hundeahtatig scipa gegaderade, & on Romana londgemæro
hergeade.
 6.92.16. On ða wrace fundon Romane ærest þæt hie scipa
worhton.
 6.92.16. Þæt gefremede Diulius hiora consul, þæt þæt
angin wearð tidlice þurhtogen, swa þætte æfter siextegum daga
þæs þe ðæt timber acorfen wæs, þær wæron XXX & C
gearora ge mid mæste ge mid segle.
 6.92.20. & oþer consul, wæs haten Cornelius Asina, se
gefor on Liparis þæt iglond to Hannibale to sundorspræce mid XVI
scipun; þa ofslog he hiene.
 6.92.22. Swa þæt þa se oðer consul gehierde Diulius, swa
gefor he to ðæm iglonde mid XXX scipun, & Hannibales folces III hund
ofslog, & his XXX scipa genom, & XIII on sæ besencte, & hiene
selfne gefliemde.
 6.92.26. Æfter þæm Punici, þæt sindon Cartainense, hie
gesetton Hannonan ofer hiora scipa, swa Hannibales wæs ær, þæt he
bewerede Sardianiam & Corsicam þa iglond wið Romanum.
 6.92.28. & he raðe þæs wið hie gefeaht mid sciphere,
& ofslagen wearð.
 6.92.30. Þæs on þæm æfterran geare Calatinus se consul
for mid firde to Camerinam, Sicilia byrg.
 6.92.31. Ac him hæfdon Pene þone weg forseten, þær he
ofer þone munt faran sceolde.
 6.93.1. Þa genom Calatinus III hund monna mid him, & on anre
diegelre stowe þonemunt oferstag, & þa men afærde, þæt hie
ealle ongean hiene wæron feohtende, & þone weg letan butan ware,
þæt/ seo fierd siððan þær þurhfor.
 6.93.4. & þær wearð þæt III hund monna ofslagen,
ealle buton ðæm consule anum: he com wund aweg.
 6.93.7. Æfter þæm Punice gesetton eft þone ealdan
Hannibalan þæt he mid scipum on Romane wunne.
 6.93.8. Ac eft þa he ðær hergean sceolde, he wearð raðe
gefliemed, & on ðæm fleame hiene oftyrfdon his agene geferan.
 6.93.11. Æfter þæm Atilius se consul aweste Liparum &
Melitam, Sicilia iglond.
 6.93.12. Æfter þæm foron Romane on Africe mid feower hunde
scipa & þritigum.
 6.93.13. Þa sendon hie heora twegen cyningas him ongean, Hannan
& Amilcor, mid scipum.
 6.93.14. & þær wurdon begen geflemed, & Romane
genamon on him LXXXIII scipa, & siþþan hie abræcon Alpeam heora
burg, & wæron hergende oð Cartaina heora heafedburg.
 6.93.18. Æfter þæm Regulus se consul underfeng Cartaina
gewinn.
 6.93.18. Þa he æst þider mid firde farende wæs, þa
gewicade he neah anre ie, seo wæs haten Bagrada.
 6.93.20. Þa com of ðæm wætre an nædre, seo wæs
ungemetlice micel, & þa men ealle ofslog þe neh ðæm wætre
coman.
 6.93.22. Þa gegaderade Regulus ealle þa scyttan þe on
ðæm færelte wæron, þæt hie mon mid flanum ofercome.
 6.93.23. Ac þonne hie mon slog oþþe sceat, þonne glad hit
on þæm scyllum, swelce hit wære smeðe isen.
 6.93.25. Þa het he mid þæm palistas, mid þæm hie
weallas bræcon, þonne hie on fæstenne fuhton, þæt hiere mon mid
þæm þwyres on wurpe.
 6.93.27. Þa wearð hiere mid anum wierpe an ribb forod, þæt
hio siþþan mægen ne hæfde hie to gescildanne, ac raðe þæs hio
wearð ofslagen; for þon hit is nædrena gecynd þæt heora mægen
& hiera feþe bið on heora ribbum, swa oþerra creopendra wyrma bið
on heora fotum.
 6.93.31. Þa hio gefylled wæs, he het hie behyldan, & þa
hyde to Rome bringan, & hie ðær to mærðe aðenian, for þon heo
wæs hund twelftiges fota lang.
 6.93.34. Æfter þæm gefeaht Regulus wið III Pena cyningas
on anum gefeohte, wið twegen Hasterbalas, & se þridda wæs haten
Amilcor, se wæs of Sicilium him to fultume gefett.
 6.94.2. On ðæm gefeohte wæs Cartainiensa VII M ofslagen,
& VX M gefangen, & XI elpendas genumen, & LXXXII tuna him eodon on
hand.
 6.94.5. Þa, æfter þæm þe Cartainiense gefliemde
wæron, hie wilnedon friþes to Regule.
 6.94.6. Ac eft þa hie angeatan þæt he ungemetlic gafol wið
þæm friþe habban wolde, þa cwædon hie þæt him leofre wære
þæt hie an swelcan niede deað fornome þonne hie mid swelcan niede
frið begeate.
 6.94.9. Þa sendon hie æfter fultume ægþer ge on Gallie,
ge on Ispanie, ge on Læcedemonie æfter Exantipuse þæm cyninge.
 6.94.11. Eft, þa hie ealle gesomnad wæron, þa beþohtan
hie ealle heora wigcræftas to Exantipuse.
 6.94.12. & he siþþan þa folc gelædde þær hie
togædere gecweden hæfdon, & gesette twa folc diegellice on twa healfa
his, & þridde beæftan him; & bebead þæm twam folcum, þonne
he self mid þæm fyrmestan dæle wið þæs æftemestan fluge,
þæt hie þonne on Reguluses fird on twa healfa þwyres on fore.
 6.94.17. Þær wearð Romana XXX M ofslagen, & Regulus
gefangen mid V hunde monna.
 6.94.18. Þiss gewearþ Punicum on þæm teoðan geare hiora
gewinnes & Romana.
 6.94.19. Raðe þæs Exantipus for eft to his agnum rice, &
him Romane andred, for þon hie for his lare æt hiora gemettinge beswicene
wurdon.
 6.94.22. Æfter þæm Enilius Paulus se consul for on African
mid þrim hunde scipa to Clepeam þæm iglonde.
 6.94.23. & him comon þær ongean Punice mid swa fela scipa,
& þær gefliemde wæron, & hiora folces wæs V M ofslagen,
& hiora scipa XXX gefangen, & IIII & an hund adruncen.
 6.94.26. & Romana wæs an C & an M ofslagen, & heora
scipa IX adruncen.
 6.94.27. & hie on þæm iglande fæsten worhton.
 6.94.27. & hie ðær eft Pene gesohton mid heora twam
cyningum, þa wæron begen Hannan hatene.
 6.94.29. Þær heora wæron IX M ofslagen, & þa oþre
gefliemed.
 6.94.29. Mid þære herehyþe Romane oferhlæstan heora
scipa, þa hi hamweard wæron, þæt heora gedearf CC & XXX, &
LXX wearð to lafe, & uneaðe genered mid þæm þæt hie mæst
eall ut awurpon þæt ðæron wæs.
 6.95.1. Æfter þæm Amilcor Pena cyning for on Numedian,
& on Mauritaniam, & hie oferhergeade, & to gafolgieldum gesette,
for þon þe hie Regule ær on hand eodon.
 6.95.4. Þæs ymb III gear Serfilius Cepio & Sempronius
Blesus þa consulas foran mid III hund scipa & LXgum on Africe, & on
Cartainiensium monega byrg abræcon.
 6.95.4. & siþþan mid miclum þingum hamweard foran, &
eft hiora scipa oferhlæston, þæt hiora gedurfon L & C.
 6.95.9. Æfter þæm Cotta se consul for on Sicilie, & hie
ealle oferhergeade.
 6.95.10. Þær wæron swa micle monslihtas on ægþere
healfe þæt hie mon æt nihstan bebyrgan ne mehte.
 6.95.12. On Luciuses dæge Eliuses, þæs consules, & on
Metelluses Gaiuses, & on Foriuses Blaciduses, com Hasterbal se niwa cyning
of Cartainum on Libeum þæt igland mid XXX M gehorsedra, & mid XXX
elpenda & cigum, & raðe þæs gefeaht wið Metellus þone
cyning.
 6.95.16. Ac siþþan Metellus þa elpendas ofercom, siþþan
he hæfde eac raðe þæt oþer folc gefliemed.
 6.95.17. Æfter þæm fleame Hasterbal wearð ofslagen from
his agnum folce.
 6.95.19. Þa wæron Cartainiense swa ofercumene & swa
gedrefde betux him selfum, þæt hie hie to nanum anwalde ne bemæton; ac
hie gewearð þæt hie wolden to Romanum friþes wilnian.
 6.95.21. Þa sendon hie Regulus þone consul, þone hie
hæfdon mid him fif winter on bendum, & he him geswor on his goda noman
þæt he ægþer wolde, ge þæt ærende abeodan, swa swa hi hiene
heton, ge eac him þæt anwyrde eft gecyþan.
 6.95.25. & he hit swa gelæste, & abead þæt
ægþer þara folca oþrum ageafe ealle þa men þe hie gehergead
hæfden, & siþþan him betweonum sibbe heolden.
 6.95.27. & æfter þæm þe he hit aboden hæfde, he
hie healsade þæt hie nanuht þara ærenda ne underfenge, &
cwæð þæt him to micel æwisce wære þæt he swa emnlice
wrixleden, & eac þæt hiora gerisna nære þæt hie swa heane hie
geþohten þæt hi heora gelican wurden.
 6.95.31. Þa æfter þæm wordum hie budon him þæt he on
cyþþe mid him wunade, & to his rice fenge.
 6.95.32. Þa ondwyrde he him, & cwæð þæt hit na
geweorþan sceolde þæt se wære leoda cyning se þe ær wæs folce
þeow.
 6.96.2. Þa he eft to Cartainum com, þa asædon his geferan
hu he heora ærenda abead.
 6.96.3. Þa forcurfon hie him þa twa ædran on twa healfa
þara eagena, þæt he æfter þæm slapan ne mehte, oþ he swa
searigende his lif forlet.
 6.96.6. Æfter þæm Atilius Regulus & Mallius Ulsca þa
consulas foron on Cartaine, on Libeum þæt igland, mid twam hunde scipa,
& þær besæton an fæsten.
 6.96.8. Þa befor hiene þær Hannibal se geonga cyning,
Amilcores sunu, þær hie ungearwe butan fæstenne sæton, &
þær ealle ofslagene wæron buton feawum.
 6.96.10. Æfter þæm Claudius se consul for eft an Punice.
 6.96.11. & him Hannibal ut on sæ ongean com, & ealle
ofslog buton XXX sciphlæsta: þa oðflugon to Libeum þæm iglande.
 6.96.13. Þær wæs ofslagen IX M, & XX M gefangen.
 6.96.13. Æfter þæm for Gaius Iunius se consul on Affrice,
& mid eallum his færelte on se forwearð.
 6.96.16. Þæs on þæm æfterran geare Hannibal sende
sciphere on Rome, & þær ungemetlice gehergeadon.
 6.96.17. Æfter þæm Lutatia se consul for on Africe mid III
hunde scipa to Sicilium, & him Punice þær wiðgefuhton.
 6.96.19. Þær wearð Lutatia wund þurh oþer cneow.
 6.96.19. Þæs on mergen com Hanna mid Hannibales firde, &
him þær gefeaht wið Lutatia, þeh he wund wære.
 6.96.21. & Hannan gefliemde, & him æfter for, oþ he
com to Cinam þære byrg.
 6.96.22. Raðe þæs coman eft Pene mid firde to him, &
gefliemde wurdon, & ofslagen II M.
 6.96.23. Þa wilnedon Cartaine oþre siþe friþes to Romanum.
 6.96.24. & hie hit him on þæt gerad geafon, þæt hie
him Siciliam to ne tugen, ne Sardiniam, & eac him gesealden þæronufan
III M talentana ælce geare.
 7.96.27. Æfter þæm þe Romeburg getimbred wæs V hunde
wintrum & VII, wearð ungemetlic fyrbryne mid Romanum, þæt nan mon
nyste hwonan hit com.
 7.96.29. Þa þæt fyr hie alet, þa wearð Tiber seo ea swa
fledu swa heo næfre ær næs ne siþþan, þæt heo mæst eall
genom þæt binnan þære byrg wæs þæra monna ondliefene, ge eac
on heora getimbrum.
 7.97.1. On þæm dagum þe Titus Sempronius & Gratias Gaius
wæron consulas on Rome, hie gefuhton wið Faliscis þæm folce, &
hiora ofslogen XII M.
 7.97.4. On þæm geare wurdon þa Gallie Romanum wiðerwearde,
þe mon nu hæt Longbeardas, & raþe þæs heora folc togædere
gelæddon.
 7.97.5. On hiora þæm forman gefeohte wæs Romana III M
ofslagen, & on þæm æfterran geare wæs Gallia III M ofslagen,
& II M gefangen.
 7.97.7. Þa Romane hamweard foran, þa noldan hie don þone
triumphan beforan hiora consulum, þe hiora gewuna wæs þonne hie sige
hæfdon, for þon þe he æt ðæm ærran gefeohte fleah.
 7.97.10. & hie þæt siþþan fela geare an missenlicum
sigum dreogende wæron.
 7.97.12. Þa þa Titus Mallius, & Torcuatus Gaius, &
Atirius Bubulcus wæron consulas on Rome, þa ongunnon Sardinie, swa hie
Pene gelærdon, winnan wið Romanum, & raþe oferswiðde wæron.
 7.97.15. Æfter þæm Romane wunnon on Cartaine, for þæm
þe hie frið abrocen hæfdon.
 7.97.16. Þa sendon hie tua hiera ærendracan to Romanum
æfter friþe, & hit abiddan ne mehton.
 7.97.17. Þa æt þæm þriddan cirre hie sendon X hiera
ieldstena wietena, & hi hit abiddan ne mehton.
 7.97.19. Æt þæm feorðan cirre hie sendon Hannan heora
þone unweorðestan þegn, & he hit abæd.
 7.97.21. Wiotodlice, cwæð Orosius, nu we sindon cumen to
þæm godan tidun þe us Romane oþwitað, & to ðære
genihtsumnisse þe hie us ealneg fore gielpað þæt ure ne sien ðæm
gelican.
 7.97.23. Ac frine hie mon þonne æfter hu monegum wintrum sio
sibb gewurde þæs þe hie æst unsibbe wið monegum folcum hæfdon:
þonne is þæt æfter L wintra & feower hundum.
 7.97.26. Ahsige þonne eft hu longe sio sibb gestode: þonne
wæs þæt an gear.
 7.97.27. Sona þæs on ðæm æfterran geare Gallie wunnon
wið Romane, & Pene on oþre healfe.
 7.97.28. Hu þyncð eow Romanum hu seo sibb gefæstnad wære,
hwæþer hio sie þæm gelicost þe mon nime ænne eles dropan, &
drype on an micel fyr, & þence hit mid þæm adwæscan?
 7.97.31. Þonne is wen, swa micle swiðor swa he þencþ
þæt he hit adwæsce, þæt he hit swa micle swiðor ontydre.
 7.98.1. Swa þonne wæs mid Romanum þæt an gear þæt
hie sibbe hæfdon, þæt hie under þære sibbe to þære mæstan
sace become.
 7.98.3. On hiora ðæm ærestan gewinne Amilcor, Cartaina
cynig, þa he to Romanum mid firde faran wolde, þa wearð he from Spenum
beþridad & ofslagen.
 7.98.6. On ðæm geare Ilirice ofslogon Romana ærendracan.
 7.98.6. Æfter þæm Fuluius Postumius se consul for þæm
on hie fird gelædde, & fela ofslagen wearð on ægðere healfe,
& he þeh sige hæfde.
 7.98.9. Sona þæs on þæm æfterran gere gelærdan
Romana biscepas swelce niwe rædas swelce hie fol oft ær ealde gedydan,
þa him mon on þreo healfe onwinnende wæs, ægþer ge Gallie be
suþan muntum, ge Gallie be norþan muntum, ge Pene, þæt hie sceolden
mid monnum for hie heora godum blotan, & þæt sceolde beon an Gallisc
wæpnedmon, & an Gallisc wifmon, & hie þa Romane be þara biscepa
lare hie swa cuce bebyrgdan.
 7.98.15. Ac hit God wræc on him swa he ær ealneg dyde, swa
oft swa hie mid monnum ofredan, þæt hie mid hiera cucum onguldon þæt
hie ungyltige cwealdon.
 7.98.17. Þær wæs ærest gesiene on þæm gefeohte þe
hie wið Gallium hæfdon: þeh þe heora agnes fultumes wære eahta hund
M, buton oþrum folcum þe hi him hæfdon to aspanen, þæt hie raðe
flugon, þæs þe heora consul ofslagen wæs & hiora oþres folces
III M.
 7.98.21. Þæt him þa geþuhte swelc þæt mæste wæl
swelc hie oft ær for noht hæfdon.
 7.98.23. Æt hiora oþran gefeohte wæs Gallia IX M ofslagen.
 7.98.24. Þæs on þæm þriddan geare Mallius Tarcuatus
& Fuluius Falceus wæron consulas om Rome.
 7.98.25. Hie gefuhton wið Gallium, & hiora III M ofslogon,
& VI M gefengon.
 7.98.27. On þæm æfterran geare wæron monege wundor
gesewene.
 7.98.27. An wæs þæt on Piceno þæm wuda an wielle weol
blode; & on Tracio þæm londe mon geseah swelce se heofen burne; &
on Ariminio þære byrg wæs niht oð midne dæg.
 7.98.30. & weard swa micel eorþbeofung þæt on Caria
& on Roþum þæm iglondum wurdon micle hryras, ond Colosus gehreas.
 7.98.33. Þy geare Fiaminius se consul forseah þa sægene þe
þa hlyttan him sædon, & him logan, þæt he æt þæm gefeohte
ne come wið Gallie.
 7.99.1. Ac he hit þurhteah, & mid weorþscipe geendade.
 7.99.1. Þær wæs Gallia VII M ofslagen, & XVII M
gefangen.
 7.99.2. Æfter þæm Claudius se consul gefeaht wið
Gælle, & hiora ofslog XXX M, & he self gefeaht wið þone cyning
anwig, & hine ofslog, & Megelan þa burg geeode.
 7.99.5. Æfter þæm wunnon Isþrie on Romane.
 7.99.5. Þa sendon hi heora consulas angean, Cornelius &
Minutius.
 7.99.6. Þær wæs micel wæl geslagen on ægþere
healfe, & Isþrie wurdon þeh Romanum underþiedde.
 8.99.9. Æfter þæm þe Romeburg getimbred wæs V hunde
wintrum & XXXIII, Hannibal, Pena cyning, besæt Saguntum Ispania burg,
for þon hie on symbel wið Romanum sibbe heoldon; & þær wæs
sittende eahta monað, oþ he hie ealle hungre acwealde, & þa burg
towearp, þeh þe Romane heora ærendracan him to sendon, & hie
firmetton þæt hie þæt gewinn forleten; ac he hie swa unweorðlice
forseah, þæt he heora self onseon nolde.
 8.99.15. On þam gewinne, & eac on monegum oðrum æfter
þæm, Hannibal gecyþde þone niþ & þone hete þe he beforan his
fæder geswor, þa he nigonwintre cniht wæs, þæt he næfre ne
wurde Romana freond.
 8.99.19. Þa þa Publius Cornelius, & Scipa Publius, &
Sempronius Longus, þa hie wæron consulas, Hannibal abræc mid gefeohte
ofer þa beorgas þe mon hæt Perenei, þa sindon betux Galleum &
Spaneum, & siþþan he gefor ofer þa monegan þeoda, oþ he com to
Alpis þæm muntum, & þær eac ofer abræc, þeh him mon
oftrædlice mid gefeohtum wiðstode, & þone weg geworhte ofer munt
Iof.
 8.99.24. Swa þonne he to ðæm syndrigum stane com, þonne
het he hiene mid fyre onhætan, & siþþan mid mattucun heawan; &
mid þæm mæstan geswince þa muntas oferfor.
 8.99.27. His heres wæs an M feðena & XX M gehorsedra.
 8.99.29. Þa he hæfde on þæm emnete gefaren oþ he com to
Ticenan þære ie, þa com him ðær ongean Scipio se consul, &
ðær frecenlice gewundod wearð, & eac ofslagen wære, gif his sunu
his ne gehulpe, mid þæm þæt he hiene foran forstod, oð he on fleame
fealh.
 8.100.1. Þær wearð Romana micel wæl geslagen.
 8.100.3. Hiora ðæt æfterre gefeoht wæs æt Trefia
ðære ie, & eft wæron Romane forslægen & gefliemed.
 8.100.4. Þa þæt Sempronius hierde, heora oþer consul, se
wæs on Sicilium mid firde gefaren, he þonan afor, & begen þa
consulas wæron mid firde angean Hannibal, & heora gemetting wæs eft
æt Trefia þære ie, & eac Romane gefliemed, & swiþor
forslagen, & Hannibal gewundod.
 8.100.9. Æfter þæm for Hannibal ofer Bardan þone beorg,
þeh þe ymb þone tieman wæren swa micel snawgebland swa þætte
ægþer ge þara horsa fela forwurdon ge þa elpendas ealle buton anum, ge
þa men selfe uneaðe þone ciele genæson.
 8.100.12. Ac for þæm he geneðde swiþost ofer þone munt
þe he wiste þæt Flamineus se consul wende þæt he buton sorge mehte
on þæm wintersetle gewunian þe he þa on wæs mid þæm folce þe
he ða gegaderad hæfde, & untweogendlice wende þæt nan nære
þætte þæt færelt ymbe þone timan anginnan dorste oþþe mehte
for þæm ungemetlican cile.
 8.100.17. Mid þæm þe Hannibal to ðæm londe becom, swa
gewicade he an anre diegelre stowe, neah þæm oþrum folce.
 8.100.19. & sum his folc sende gind þæt lond to
bærnanne & to hergenne, þætte se consul wæs wenende þæt
eall þæt folc wære gind þæt lond tobræd, & þiderweard
farende wæs, & þencende þæt he hie on þære hergunge beswice,
& þæt folc buton truman lædde, swa he wiste þæt þæt
oþer wæs, oþþæt Hannibal him com þwyres on mid þæm fultume
þe he ætgædere hæfde, & þone consul ofslog, & þæs
oþres folces XXV M, & VI gefengon.
 8.100.25. & Hannibales folces wæs twa M ofslagen.
 8.100.27. Æfter þæm Scipia se consul, þæs oþres
Scipian broþor, wæs monega gefeoht donde on Ispanium, & Magonem Pena
latteow gefeng.
 8.100.29. & monega wundor gewurdon on þære tide.
 8.100.29. Ærest wæs þæt seo sunne wæs swelce heo
wære eall gelytladu.
 8.100.30. Oþer wæs ðæt mon geseah swelce seo sunne &
se mona fuhte: þas wundor gewurdon on Arpis þæm londe.
 8.100.32. & on Sardinium mon geseah twegen sceldas blode
swætan.
 8.100.33. & Falisci þæt folc hie gesawon swelce se hefon
wære tohliden.
 8.100.34. & Athium þæt folc him geþuhte, þa hie heora
corn ripon, & heora cawelas afylled hæfdon, þæt ealle þa ear
wæron blodege.
 9.101.1. Æfter þæm þe Romeburg getimbred wæs V hunde
wintrum & feowertegum, þa þa Lucius Amilius & Paulus Publius &
Terrentius Uarra, þa hie wæron consulas, hie geforan mid firde angean
Hannibal.
 9.101.4. Ac he hie mid þæm ilcan wrence beswac þe he æt
heora ærran gemetingge dyde, & eac mid þæm niwan þe hie ær ne
cuðon/, þæt wæs, ðæt he on fæstre stowe let sum his folc,
& mid sumum for angean þa consulas; & raðe þæs þe hie
tosomne comon, he fleah wið þara þe þær beæftan wæron, &
him þa consulas wæron æfterfylgende, & þæt folc sleande, &
wendon þæt hie on ðæm dæge sceoldon habban þone mæstan sige.
 9.101.10. Ac raðe þæs þe Hannibal to his fultume com, he
gefliemde ealle þa consulas, & on Romanum swa micel wæl geslog swa
heora næfre næs ne ær ne siþþan æt anum gefeohte, þæt
wæs feower & feowertig M, & þara consula twegen ofslog, &
þone þriddan gefeng; & þa on dæg he mehte cuman to ealra Romana
anwealde, þær he forþ gefore to ðære byrg.
 9.101.16. Æfter þæm Hannibal sende ham to Cartaina þrio
mydd gyldenra hringa his sige to tacne.
 9.101.17. Be þæm hringum mon mehte witan hwæt Romana
duguðe gefeallen wæs, for þon þe hit wæs þeaw mid him on ðæm
dagum þæt nan oþer ne moste gyldenne hring werian buton he æþeles
cynnes wære.
 9.101.21. Æfter þæm gefeohte wæron Romane swa swiðe
forþohte, þætte Celius Metellus, þe þa heora consul wæs, ge ealle
heora senatus, hæfdon geþoht þæt hie sceoldon Romeburg forlætan,
ge furþum ealle Italiam.
 9.101.24. & hie þæt swa gelæsten, gif him Scipia ne
gestirde, se wæs þara cempena ieldest, mid þæm þæt he his
sweorde gebræd, & swor ðæt him leofre wære þæt he hiene
selfne acwealde þonne he forlete his fæder oeþel; & sæde eac
þæt he þara ælces ehtend wolde beon, swa swa his feondes, þe
þæs wordes wære þæt from Romebyrg þohte.
 9.101.29. & he hie ealle mid þæm geniedde þæt hie
aþas sworan þæt hie ealle ætgædere wolden, oþþe on heora earde
licggean, oþþe on heora earde libban.
 9.101.32. Æfter ðæm hie gesetton tictator, þæt he
sceolde bion hierra ofer þa consulas, se wæs haten Decius Iunius.
 9.102.1. He næs buton seofontienewintre.
 9.102.2. & Scipian hie gesetton to consule.
 9.102.2. & ealle þa men þe hie on ðeowdome hæfdon hie
gefreodon, on þæt gerad þæt he him aðas sworan þæt hie him
æt þæm gewinnum gelæsten.
 9.102.4. Ond sume, þa þe heora hlafordas freogean noldon,
oþþe hie ne anhagade þæt hie mehten, þonne guldon hie þa consulas
mid hiera gemænan feo, & siþþan freodon.
 9.102.7. & ealle þa þe fordemede wæron ær þæm
oþþe hie selfe forworht hæfdon, hie hit eall forgeafon wið þæm
þe hie him æt þæm gewinnum fuleoden.
 9.102.9. Þara monna wæs siex M, þa hie gegaderad wæron.
 9.102.10. & ealle Italiam geswicon Romanum, & to Hannibale
gecirdon, for þon þe hie wæron orwene hwæðer æfre Romane to
heora anwealde becomen.
 9.102.12. Þa gefor Hannibal on Benefente, & hie him ongean
coman, & him to gecirdon.
 9.102.14. Æfter þæm Romane hæfdon gegaderad feower
legian heora folces, & sendon Lucius Postumius þone consul on þa Gallie
þe mon nu Longbeardan hæt, & þær ofslagen wearð, & þæs
folces fela mid him.
 9.102.17. Æfter þæm Romane gesetton Claudius Marcellus to
consule, se wæs ær Scipian gefera.
 9.102.18. He for dearnenga mid gewealdene fultume on þone ende
Hannibales folces þe he self on wæs, & fela þæs folces ofslog,
& hiene selfne gefliemde.
 9.102.20. Þa hæfde Marcellus Romanum cuð gedon þæt mon
Hannibal geflieman mehte, ðeh þe hie ær tweode hwæðer hiene mon mid
ænige monfultume geflieman mehte.
 9.102.24. Gemong ðæm gewinnum þa twegen Scipian, þe þa
wæron consulas & eac gebroðor, hie wæron on Ispanium mid firde,
& gefuhton wið Hasterbale, Hannibales fædran, & hiene ofslogon,
& his folces XXX M sume ofslogon sume gefengon.
 9.102.27. Se wæs eac Pena oþer cyning.
 9.102.29. Æfter þæm Centenus Penula se consul bæd
þætte senatus him fultum sealdon, þæt he mehte Hannibal mid gefeohte
gesecan.
 9.102.31. & þær ofslagen wearð, & eahta þusend his
folces.
 9.102.31. Æfter þæm Sempronius Craccus se consul for eft
mid fierde angean Hannibal, & gefliemed wearð, & his heres wæs
micel wæl geslagen.
 9.102.34. Hu magon nu Romane, cwæð Orosius, to soþe gesecgan
þæt hie þa hæfden beteran tida þonne hie nu hæbben, þa hie swa
monega gewin hæfdon emdenes underfongen?
 9.103.1. I wæs on Ispania; oþer on Mæcedonia; III on
Capadotia; IIII æt ham wið Hannibal: & hie eac oftost gefliemde wurdon
& gebismrade.
 9.103.3. Ac þæt wæs swiðe sweotol þæt hie þa
wæron beteran þegnas þonne hie nu sien, þæt hie þeh þæs
gewinnes geswican noldon; ac hie oft gebidon on lytlum staþole & on
unwenlicum, þæt hie þa æt nihstan hæfdon ealra þara anwald þe
ær neh heora hæfdon.
 10.103.8. Æfter þæm þe Romeburg getimbred wæs V hunde
wintrum & XLIII, þætte Marcellus Claudius se consul for mid sciphere
on Sicilie, & begeat Siracuses, heora þa welegestan burg, þeh he hie
æt þæm ærran færelte begietan ne mehte, þa he hie beseten
hæfde, for Archimeðes cræfte, sumes Sicilia ðegnes.
 10.103.13. On þæm teoþan geare þæs þe Hannibal won on
Italie, he for of Campaina þæm londe oþ þrio mila to Romebyrg, &
æt þære ie gewicade þe mon Annianes hætt, eallum Romanum to
ðæm mæstan ege, swa hit mon on þara wæpnedmonna gebærum ongitan
mehte, hu hie afyrhtede wæron & agælwede, þa þa wifmen urnon mid
stanum wið þara wealla, & cwædon þæt hie þa burg werian
wolden, gif þa wæpnedmen ne dorsten.
 10.103.19. Þæs on mergen Hannibal gefor to þære byrig,
& beforan ðæm geate his folc getrymede, þe mon hætt Collina.
 10.103.21. Ac þa consulas noldon hie selfe swa earge geþencan
swa hie þa wifmen ær forcwædon, þæt hi hie binnan þære byrg
werian ne dorsten, ac hie hie butan þæm geate angean Hannibal trymedon.
 10.103.24. Ac þa hie togædere woldon, þa com swa ungemetlic
ren, þæt heora nan ne mehte nanes wæpnes gewealdan, & for þæm
toforan.
 10.103.26. Þa se ren ablon, hie foran eft togædere, & eft
wearð oþer swelc ren, þæt hie eft toforan.
 10.103.27. Þa angeat Hannibal, & him self sæde, ðeh ðe
he wilniende wære & wenende Romana anwealdes, þæt hit God ne
geþafode.
 10.103.30. Gesecgað me nu Romane, cwæð Orosius, hwonne
þæt gewurde oþþe hwara, ær ðæm cristendome, þæt oþþe
ge, oþþe oðere æt ænegum godum mehten ren abiddan, swa mon
siþþan mehte, siþþan se cristendom wæs, & nugiet magon monege
gode æt urum Hælendum Criste, þonne him þearf bið.
 10.104.3. Hit wæs þeh swiþe sweotol þæt se ilca Crist
se þe hie eft to cristendome onwende, þæt se him þone ren to
gescildnisse onsende, þeh hie þæs wyrþe næron, to þon þæt
hie selfe, & eac monege oþere þurh hie, to ðæm cristendome &
to ðæm soþan geleafan become.
 10.104.8. On þæm dagum þe þis gewearð, wæron twegen
consulas ofslagen on Ispania, þa wæron gebroðor, & wæron begen
Scipian hatene; hie wæron beswicene from Hasterbale, Pena cyninge.
 10.104.10. On þære tide Cuintus Fuluius se consul geegsade
ealle þa ieldestan men þe on Campaina wæron, þæt hie hie selfe mid
atre acwealdon.
 10.104.11. & ealle þa ieldestan men þe wæron on Capu
þære byrg he ofslog, for þon þe he wende þæt hie wolden Hannibale
on fultume beon, þeh þa senatus him hæfden þa dæd fæste
forboden.
 10.104.16. Þa Romane geacsedan þæt þa consulas on Ispanium
ofslagen wæron, þa ne mehton þa senatus nænne consul under him findan
þe dorste on Ispanie mid firde gefaran, buton þara consula oþres sunu,
Scipia wæs haten, se wæs cniht.
 10.104.19. Se wæs georne biddende þæt him mon fultum
sealde, þæt he moste on Ispanie fird gelædan, & he þæt
færelt swiþost for þæm þurteah, þe he þohte þæt he his
fæder & his fæderan gewræce, þeh þe he hit fæste wið þa
senatus hæle.
 10.104.23. Ac Romane wæron þæs færeltes swa geornfulle,
þeh þe hie swiðe gebrocode wæren on hiora licgendan feo þe hie
gemæne hæfdon, for þæm gewinnum þe hie þa hæfdon on feower
healfa þæt hie eall him gesealdon þæt hie þa hæfdon on þæm
færelte to fultume, buton þæt ælc wifmon hæfde ane yndsan goldes,
& an pund seolfres, & ælc wæpnedmon ænne hring, & ane
hoppan.
 10.104.29. Þa Scipia hæfde gefaren to ðære niwan byrig
Cartaina, þe mon nu Cordofa hætt, he besætt Magonem, Hannibales
broðor; & for þon þe he on þa burgleode on ungearwe becom, he hie
on lytlan firste mid hungre on his geweald geniedde, þæt him se cyning
self on hand eode; & he ealle þa oðre sume ofslog, sume geband, &
þone cyning gebundenne to Rome sende, & monege mid him þara ieldestena
witena.
 10.105.3. Binnan ðære byrig wæs micel licggende feoh
funden.
 10.105.4. Sum hit Scipia to Rome sende, sum he hit het ðæm
folce dælan.
 10.105.6. On ðære tide for Leuinus se consul of Mæcedonia
on Sicilie mid sciphere, & þær geeode Agrigentum þa burg, &
gefeng Hannonam heora latteow.
 10.105.8. Siþþan him eodon on hand feowertig burga, & XXVI
he geeode mid gefeohte.
 10.105.9. On ðære tide Hannibal ofslog Gneus Fuluius þone
consul on Italium, & eahta M mid him.
 10.105.10. Æfter þæm Hannibal feaht wið Marcellus þone
consul þrie dagas.
 10.105.11. Þy forman dæge þa folc feollon on ægðere
healfe gelice.
 10.105.12. Þy æfterran dæge Hannibal hæfde sige.
 10.105.13. Þy þriddan dæge hæfde se consul.
 10.105.13. Æfter þæm Fauius Maximus se consul for mid
sciphere to Tarentan þære byrg, swa Hannibal nyste, & þa burg on
niht abræc, swa þa nyston þe þærinne wæron, & Hannibales
latteow ofslog Cartalon, & XXX M mid him.
 10.105.18. Þæs on þæm æfterran geare Hannibal
bestæl on Marcellus Claudius þone consul, ðær he on firde sætt,
& hiene ofslog, & his folc mid him.
 10.105.20. On þæm dagum Scipia geflemde Hasterbal on Ispanium,
Hannibales oþerne broðor.
 10.105.21. & þæs folces him eode on hand eahtatig burga.
 10.105.22. Swa lað wæs Pena folc Scipian þa he hie gefliemed
hæfde, swa, þeh þe he hie sume wið feo gesealde, ðæt he þæt
weorð nolde agan þæt him mon wið sealde, ac he hit oþrum monnum
sealde.
 10.105.25. On ðæm ilcan geare beswac eft Hannibal twegen
consulas, Marcellus & Cirspinus, & hie ofslog.
 10.105.27. Þa Claudius Nerone & Marcolia Salinatore wæron
consulas, Hasterbal, Hannibales broðor, for mid firde of Ispanium on Italie
Hannibale to fultume.
 10.105.29. Þa geacsedon þa consulas þæt ær, ær
Hannibal, & him ongean comon, swa he þa muntas oferfaren hæfde, &
þær hæfdon longsum gefeoht, ær þara folca aþer fluge.
 10.105.32. Þæt wæs swiþost on ðæm gelong þæt
Hasterbal swa late fleah for þon þe he elpendas mid him hæfde.
 10.105.33. & Romane hæfdon sige.
 10.105.33. Þær wæs Hasterbal ofslagen, & LIII M his
heres, & V M gefangen.
 10.105.34. Þa heton þa consulas Hasterbale þæt heafod of
aceorfan, & aweorpan hit beforan Hannibales wicstowe.
 10.106.2. Þa Hannibale cuð wæs þæt his broðor
ofslagen wæs & þæs folces swa fela mid him, þa wearð him
ærest ege from Romanum, & gefor on Bruti þæt lond.
 10.106.4. Þa hæfde Hannibal & Romane an gear stilnesse him
betweonum, for ðon þe þa folc butu on feferadle mid ungemete swulton.
 10.106.6. On ðære stilnesse Scipia geeode ealle Ispanie, &
siþþan com to Rome, & Romanum to ræde gelærde þæt hie mid
scipum foren on Hannibales land.
 10.106.8. Þa sendon Romane hiene þæt he þæs færeltes
consul wære, & raðe þæs þe he on Pene com, him com ongen Hanno
se cyning unwærlice, & þær ofslagen wearð.
 10.106.11. On þære tide Hannibal gefeaht wið Sempronius
þone consul on Italiam, & hiene bedraf into Romebyrig.
 10.106.13. Æfter þæm Pene foran ongean Scipian mid eallum
hiera fultume, & wicstowa namon on twam stowum, neah þære byrg þe
mon Utica hæt.
 10.106.15. On oþerre wæron Pene, on oþerre Numeðe, þe
him on fultume wæron, & geþoht hæfdon þæt hie ðær
sceoldon wintersetl habban.
 10.106.17. Ac siþþan Scipia geascade þæt þa foreweardas
wæron feor ðæm fæstenne gesette, & eac þæt þær nane
oðre near næran, he þa diegellice gelædde his fird betuh þæm
weardum, & feawe men to oþrum þara fæstenna onsende, to þon
þæt hie his ænne ende onbærndon, þæt siþþan mæst ealle
þe þærbinnan wæron wæron wið þæs fyres weard, to þon
þæt hie hit acwencean þohton.
 10.106.23. He þa Scipia gemong þæm hie mæst ealle
ofslog.
 10.106.23. Þa þæt þa oþre onfundon þe on ðæm
oþrum fæstenne wæron, hie wæron flocmælum þiderweard þæm
oþrum to fultume, & hie Scipia wæs ealle þa niht sleande, swa hie
þonne comon, oð dæg, & siþþan he hie slog ofer ealne þone
dæg fleonde.
 10.106.27. & hiera twegen cyningas, Hasterbal & Sifax,
oþflugon to Cartaina þære byrg, & gegaderodon þone fultum þe hie
þa hæfdon, & ongean Scipian comon, & eft wurdon gefliemde into
Cartaina.
 10.106.30. Sume oþflugon to Cretan þæm iglande.
 10.106.31. & him Scipia sende sciphere æfter, þæt mon
sume ofslog, sume gefeng.
 10.106.32. & Sifax wearð gefangen, hiera oþer cyning, &
siþþan wæs to Rome on racentan sended.
 10.106.34. On þæm gefeohtum wæron Pene swa forhiende
þæt hie na siþþan hie wiþ Romane to nohte ne bemætan; &
sendon on Italie æfter Hannibale, & bædon þæt he him to fultume
come.
 10.106.34. & he him wepende þære bene getygðade, for
þon þe he sceolde Italiam forlætan, on þæm þreoteoðon geare
þæs þe he ær on com.
 10.107.3. & he ealle ofslog þe of þæm landum his men
wæron, & mid him ofer sæ nolden.
 10.107.5. Þa he hamweard seglde, þa het he ænne mon stigan
on þone mæst, & locian hwæþer he þæt land gecneowe þæt
hie toweard wæron.
 10.107.7. Þa sæde he him þæt he gesawe ane tobrocene
byrgenne, swelce hiera þeaw wæs þæt mon ricum monnum bufan eorðan
of stanum worhte.
 10.107.9. Þa wæs Hannibale æfter hiera hæðeniscum
gewunan/ þæt andwyrde swiþe lað, & him unþanc sæde þæs
ondwyrdes.
 10.107.11. & ealne þone here he het mid þæm scipum
þonan wendan þe he ær to geþoht hæfde, & up comon æt Leptan
þæm tune, & hrædlice for to Cartaina, & biddende wæs
þæt he moste wið Scipian sprecan, & wilniende wæs þæt he
frið betwux þæm folcum findan sceolde.
 10.107.15. Ac he hiera sundorspræce, þe hie betux þæm
folcum togædereweard gespræcan, to unsibbe brohton, & hie to gefeohte
geredon.
 10.107.16. & raþe þæs þe hie togædere comon,
Hannibales folc wearð gefliemed, & XX M ofslagen & D, & LXXX
elpenda, & Hannibal oþfleah feowera sum to Aþrametum þæm
fæstenne.
 10.107.19. Þa sendon þa burgleode of Cartaina æfter
Hannibale, & cwædon þæt him soelest wære þæt hie friþes
to Romanum wilnaden.
 10.107.21. Þa þa Gaius Cornelius & Lentulus Publius
wæron consulas, wearð Cartainum frið aliefed from Scipian mid þara
senata willan, on þæt gerad þæt þa igland Sicilia & Sarþinia
hierden to Romanum, & þæt hie him ælce geare gesealden swa fela
talentena seolfres swa hie him þonne aliefden.
 10.107.25. & Scipia het D hira scipa up ateon &
forbærnan; & siþþan to Rome hamweard for.
 10.107.27. Þa him mon þone triumphan ongean brohte, þa eode
þær mid Terrentius, se mæra Cartaina scop, & bær hæt on his
heafde, for þon Romane hæfdon þa niwlice gesett þæt þa þe
hæt beran moston, þonne hie hwelc folc oferwunnen hæfdon, þæt þa
moston ægþer habban ge feorh ge freodom.
 11.107.32. Æfter þæm þe Romeburg getimbred wæs D
wintrum & L, wæs geendad Punica þæt æfterre gewin & Romana,
þæt hie dreogende wæron XIII winter.
 11.108.1. Ac Romane raðe þæs oþer angunnon wið
Mæcedonie.
 11.108.2. Þa hluton þa consulas hwelc hiera ærest þæt
gewinn underfenge.
 11.108.3. Þa gehleat hit Quintius Flaminius, & on þæm
gewinne monega gefeoht þurhteah, & oftost sige hæfde, oð Philippus
hira cyning friðes bæd, & hit him Romane aliefdon.
 11.108.5. & siþþan he for on Læcedemonie, & Quintius
Flaminius geniedde begen þa cyningas þæt hie sealdon hiera suna to
gislum.
 11.108.7. Philippus, Mæcedonia cyning, sealde Demetrias his
sunu, & Nauiða sealde, Læcedemonia cyning, Armenan his sunu.
 11.108.9. & ealle þa Romaniscan men þe Hannibal on Crece
geseald hæfde, him bebead se consul þæt hie eal hiera heafod bescearen,
to tacne þæt he hie of ðeowdome dyde.
 11.108.12. On þære tide Subres & Euoi & Cenomanni þa
folc hie togædere gesomnedon for Amilcores lare, Hannibales broðor, þone
he ær on Italiam him beæftan forlet, & siþþan for on Placentie
& on Cremone þa land, & hie mid ealle aweston.
 11.108.15. Þa sendon Romane ðider Claudius Fuluius þone
consul, & he hiene uneaðe oferwan.
 11.108.17. Æfter þæm Flamineus se consul gefeaht wið
Philippus, Mæcedonia cyning, & wið Thraci, & wið Ilirice, &
wið monega oþera þeoda on anum gefeohte, & hie ealle gefliemde.
 11.108.19. Þær wæs Mæcedoniæ eahta M ofslagen, &
VI M gefangen.
 11.108.20. Æfter þæm Sempronius se consul wearð ofslagen
on Ispania mid ealre his firde.
 11.108.21. On þære tide Marcellus se consul wearð
gefliemed/ on Etruria þæm lande.
 11.108.23. Þa com Furius, oþer consul, him to fultume, &
sige hæfde, & hie siþþan þæt land eall aweston.
 11.108.25. Þa þa Lucius Ualerius & Flaccus Marcus wæron
consulas, þa ongon Antiochus, Sira cyning, winnan wið Romanum, & of
Assia on Europe mid firde gefor.
 11.108.27. On þære tide bebudan Romane þæt mon Hannibal
Cartaina cyning gefenge, & hiene siþþan to Rome brohte.
 11.108.29. Þa he þæt hierde, þa fleah he to Antiochuse.
 11.108.29. Sira cyninge, þær he on tweogendlican onbide wæs
hwæðer he wið Romanum winnan dorste, swa he ongunnen hæfde.
 11.108.31. Ac hiene Hannibal aspon þæt he þæt gewin leng
ne ongan.
 11.109.1. Þa sendon Romane Scipian Affricanus hiera ærendracan
to Antiochuse.
 11.109.2. Þa het he Hannibal þæt he wið þa ærendracan
spræce, & him geandwyrde.
 11.109.3. Þa hie nanre sibbe ne gewearð, þa com æfter
þæm Scipia se consul mid Clafrione, oþrum consule, & Antiochuses
folces ofslog XL M.
 11.109.6. Þæs on ðæm æfterran gere gefeaht Scipia
wið Hannibal ute on sæ, & sige hæfde.
 11.109.7. Þa Antiochus þæt gehierde, þa bæd he Scipian
friþes, & him his sunu ham onsende, se wæs on his gewealde, swa he
nyste hu he him to com, butan, swa sume men sædon, þæt he sceolde beon
gefangen on hergiunge oþþe æt wearde.
 11.109.11. On þære firran Ispanie forwearð Emilius se consul
mid eallum his folce from Lusitaniam þære þeode.
 11.109.12. On þæm dagum forwearð Lucius Beuius se consul mid
eallum his folce from Etusci þæm leodum, þæt ðær nan to lafe ne
wearð þæt hit to Rome gebodode.
 11.109.15. Æfter ðæm Fuluius se consul for mid firde on
Crece to þæm beorgum þe mon Olimphus hæt.
 11.109.16. Þa wæs þæs folces fela on an fæsten
oþflogen.
 11.109.17. Þa on ðæm gefeohte þe hie þæt fæsten
brecan woldon, wæs Romana fela mid flanum ofscotod, & mid stanum
oftorfod.
 11.109.19. Þa se consul ongeat þæt hie ðæt fæsten
abrecan ne mehton, þa bebead he sumum þæm folce þæt hie from
þæm fæstenne aforen, & þa oþre he het þæt hie wið þara
oþerra flugen, þonne þæt gefeoht mæst wære, þæt hie mið
þæm aloccoden ut þa þe þærbinnan wæron.
 11.109.23. On þæm fleame þe þa burgware eft wið
þæs fæstennes flugon, hiera wearð ofslagen XL M, & þa þe
þær to lafe wurdon him on hand eodon.
 11.109.25. On þæm dagum for Marcus se consul on Ligor þæt
land, & gefliemed wearð, & his folces ofslagen feower M.
 11.109.28. Þa þa Marcus Claudius & Marcellus Quintus
wæron consulas, Philippus Mæcedonia cyning ofslog Romana ærendracan,
& sende Demetrias his sunu to þæm senatum þæt he þæt irre
gesette wið hie.
 11.109.31. & þeh þe he swa gedyde, þa he ham com,
Philippus het his oþerne sunu þæt he hiene mid atre acwealde, for þon
þe he teah hiene þæt he his ungerisno spræce wið þa senatos.
 11.110.1. On ðære ilcan tide Hannibal his agnum willum hine
selfne mid atre acwealde.
 11.110.3. On þære tide oðewde Fulcania þæt iglond on
Sicilium, þæt næs gesewen ær þa.
 11.110.4. On þære tide Quintius Fuluius se consul gefeaht
wið þa firran Ispanie, & sige hæfde.
 11.110.6. Þa þa Lapidus Mutius wæs consul, wolde seo
strengeste þeod winnan on Romane, þe mon þa het Basterne, & nu hie
mon hæt Hungerre.
 11.110.8. Hie woldon Perseuse to fultume Mæcedonia cyninge.
 11.110.9. Þa wæs Donua seo ea swa swiþe oferfroren,
þæt hie getruwedon þæt hie ofer þæm ise faran mehten; ac hie
mæst/ ealle þær forwurdon.
 11.110.12. Þa þa Plicinius Crassus & Gaius Casius wæron
consulas, þa gewearð þæt Mæcedonisce gewin, þæt mon eaðe
mæg to þæm mæstum gewinnum getellan; for þæm þe on þæm
dagum wæron ealle Italie Romanum on fultume, & eac Ptholomeus Egypta
cyning, & Argeatas Capadocia cyning, & Eumenis Asia cyning, &
Masinissa Numeðia cyning, & Perseuse Mæcedonia cyninge him wæron
on fultume ealle Thraci & Ilirice.
 11.110.18. & raðe þæs þe hie tosomne comon Romane
wurdon gefliemde, & raðe þæs æt oþrum gefeohte hie wurdon eac
gefliemede, & æfter þæm gefeohtum Perseus wæs ealne þone gear
Romane swiþe swencende.
 11.110.21. & siþþan he for on Ilirice, & abræc
Sulcanum hira burg, seo wæs Romanum underþeow, & micel þæs
moncynnes sum acwealde, sum on Mæcedonie lædde.
 11.110.24. Æfter þæm gefeaht Lucius Emilius se consul wið
Perseus, & hiene oferwon, & his folces ofslog XX M.
 11.110.25. & he self æt þæm cirre oþfleah, &
raþe æfter þæm gefangen wearð, & to Rome broht, & þær
ofslagen.
 11.110.27. & monega gefeoht gewurdon on þæm dagum on
monegum landum, þæt hit nu is to longsum eall to gesecgenne.
 12.110.29. Æfter þæm þe Romeburg getimbred wæs DC
wintrum, þa þa Lucius Lucinius & Lucullus Aula wæron consulas,
wearþ Romanum se mæsta ege from Sceltiuerin, Ispania folce, & nænne
mon næfdon þe þider mid firde dorste gefaran, butan Scipian þæm
consule, se wæs æfter þæm færelte Affricanus haten, for þon
þe he þa oþre siðe þider for þa nan oþer ne dorste, þeh þe
Romane hæfde geworden hwene ær þæt he on Asiam faran sceolde.
 12.111.5. Ac he monega gefeoht on Ispanium & on mislecum sigum
þurhteah.
 12.111.6. On þæm dagum Serius Galua, Scipian gefera, feaht
wið Lusitaniam, Ispania folce, & gefliemed wearð.
 12.111.9. On þæm dagum bebudon Romana godas þæm senatum
þæt mon theatrum worhte him to plegan.
 12.111.10. Ac hit Scipia oftrædlice ham onbead þæt hie hit
ne angunnen, & eac self sæde, þa he ham of Ispanium com, þæt hit
wære se mæsta unræd & se mæsta gedwola.
 12.111.13. Hie þa Romane for his cidinge & þurh his lare
oferhierdon þæm godum, & eall þæt feoh þæt hie þærto
gesomnad hæfdon, þe hie wiþ þæm sylum & wið þæm weorce
sellan woldon, hie hit wið oþrum þingum sealdon.
 12.111.16. Nu mæg þa cristenan gescomian þe swelc deofolgild
lufiað & bigongað, þa se se þe cristen næs hit swa swiðe
forseah, se þe hit fyrþran sceolde æfter hiera agnum gewunan.
 12.111.20. Æfter þæm Serius Galua for eft on Lusitanie,
& frið genam wið hie, & hi under þæm friþe beswac.
 12.111.21. Seo dæd wearð forneah Romanum to ðæm mæstan
hearme, þæt him nan folc ne getruwade þe him underþeow wæs.
 13.111.24. Æfter þæm þe Romeburg getimbred wæs DC
wintrum & II, þa þa Censorinus Marcus & Mallius Lucius wæron
consulas, þa gewearð þæt þridde gewinn Romana & Cartaina, &
gewearð þa senatos him betweonum, gif hie mon þriddan siþe oferwunne,
þæt mon ealle Cartaina towurpe.
 13.111.28. & eft sendon Scipian þider, & he hie æt
heora forman gefeohte gefliemde, & bedraf into Cartaina.
 13.111.30. Æfter þæm hie bædon friðes Romane.
 13.111.30. Ac hit Scipia nolde him aliefan wið nanum oþrum
þinge butan hie him ealle hiera wæpeno ageafen, & þa burg forleten,
& þæt nan ne sæte hiere X milum neah.
 13.112.2. Æfter þæm þe ðæt gedon wæs, hie
cwædon þæt him leofre wære þæt hie mid þære byrig
ætgædere forwurdon þonne hie mon butan him towurpe, & him eft
wæpeno worhton, þa þe isen hæfdon, & þa þe næfdon, hie
worhton sume of seolfre, sume of treowum, & gesetton him to cyningum twegen
Hasterbalas.
 13.112.7. Nu ic wille, cwæð Orosius, secgean hulucu heo
wæs.
 13.112.7. Hiere ymbegong wæs XXX mila; & eall heo wæs mid
sæ utan befangen, butan þrim milum; & se weall wæs XX fota ðicce,
& XL elna heah; & þær wæs binnan oþer læsse fæsten on
ðæm sæs clife, þæt wæs twegea mila heah.
 13.112.11. Hie þa Cartainenses æt þæm cirre þa burg
aweredon, þeh þe Scipia ær fela þæs wealles tobrocen hæfde,
& siþþan hamweard for.
 13.112.14. Þa þa Gneo Cornelius & Lentulus Lucinius
wæron consulas, ða for Scipia þriddan siþe on Affrice, to þon
þæt he þohte Cartainan toweorpan.
 13.112.16. & þa he þærto com, he wæs VI dagas on þa
burg feohtende, oþ þa burgware bædon þæt hie mosten beon hiera
underþeowas, þa hi hie bewerian ne mehton.
 13.112.18. Þa het Scipia ealle þa wifmen ærest utgan, þara
wæs XXVI M, & þa þa wæpnedmen, þara wæs XXX M.
 13.112.20. & se cyning Hasterbal hiene selfne acwealde, &
his wif mid hiere twæm sunum hie selfe forbærnde for þæs cyninges
deaðe.
 13.112.22. & Scipia het ealle þa burg toweorpan, &
ælcne hiewestan tobeatan, þæt hie to nanum wealle siþþan ne
mehton.
 13.112.23. & seo burg inneweard barn XVI dagas, ymb DCC wintra
þæs þe heo ær getimbred wæs.
 13.112.26. Þa wæs þæt þridde gewin geendad Punica &
Romana on þæm feorþan geare þæs þe hit ær ongunnen wæs;
þeh þe Romane hæfden ær longsum gemot ymb þæt, hwæþer him
rædlecre wære, þe hie þa burg mid ealle fordyden, þæt hie a
siþþan on þa healfe frið hæfden, þe hi hie stondan forleten, to
þon þæt him gewin eft þonan onwoce, for þon þe hie ondredon, gif
hie hwilum ne wunnen, þæt hie to raþe aslawoden & aeargoden.
 13.113.1. Swa þæt eow Romanum nu eft cuþ wearþ, siþþan
se cristendom wæs, cwæð Orosius, þæt ge eowerra ieldrena hwetstan
forluran eowerra gewinna & eowres hwætscipes, for þon ge sindon nu
utan fætte & innan hlæne, & eowre ieldran wæron utan hlæne
& innan fætte, stronges modes & fæstes.
 13.113.5. Ic nat eac, cwæð he, hu nyt ic þa hwile beo þe
ic þas word sprece, butan þæt ic min geswinc amirre.
 13.113.7. Hit biþ eac geornlic þæt mon heardlice gnide
þone hnescestan mealmstan æfter þæm þæt he þence þone
soelestan hwetstan on to geræceanne.
 13.113.9. Swa þonne is me nu swiþe earfeðe hiera mod to
ahwettanne, nu hit nawþer nyle beon, ne scearp ne heard.

END_TEXT
START_TEXT

Or 5
B9.2.6.
Orosius, Book 5: Bately 1980, 113-132.



 1.113.11. Ic wat, cwæð Orosius, hwæt se Romana gelp
swiþost is, for þon þe hie monega folc oferwunnan, & monege cyningas
beforan hiera triumphan oftrædlice drifon.
 1.113.13. Þæt sindon þa godan tida þe hie ealneg
foregielpað, gelicost þæm þe hie nu cweþen þæt þa tida him
anum gesealde wæron, & næren eallum folcum.
 1.113.15. Ac þær hie hit georne ongitan cuþen, þonne
wisten hie þæt hie wæron eallum folcum gemæne.
 1.113.17. Gif hie þonne cweðað þæt þa tida goda
wæron, for þon þe hie þa ane burg welge gedydan, þonne magon hie
ryhtor cweþan þæt þæt wæren þa ungesælgestan, for þon
þe þurh þære anre burge wlenco wurdon ealle oþra to wædlan
gedone.
 1.113.20. Gif hie þonne þæs ne geliefen, ascian þonne
Italie hiera agne londleode, hu him þa tida gelicoden, þa hie mon slog
& hiende, & on oþru land sealde XX wintra & C.
 1.113.23. Gif hie þonne him ne geliefen, ascien þonne Ispanie,
þe þæt ilce wæron dreogende CC wintra, & monege oþre þeoda;
& eac þa monegan cyningas, hu him licade, þonne hie mon on geocum
& on racentum beforan hiera triumphan drifon, him to gelpe, wið Rome
weard, & siþþan on carcernum lægon, oþ hie deaðe swulton.
 1.113.28. & hie monege cyningas geswencton, to þon þæt
hie eall gesealdon þæt hie þonne hæfdon wiþ hiera earman life.
 1.113.30. Ac for þon hit is us uncuð & ungeliefedlic for
þon þe we sint on þæm friþe geborene þe hie þa uneaðe hiera
feorh mid geceapedon.
 1.114.2. Þæt wæs siþþan Crist geboren wæs þæt
we wæron of ælcum þeowdome aliesde & of ælcum ege, gif we him
fulgongan willaþ.
 2.114.4. Æfter þæm þe Romeburg getimbred wæs DC
wintrum & VI, þæt wæs þy ilcan geare þe Cartaina toworpen
wæs, æfter hiere hryre Gneo Cornelius & Lentulus Lucio towurpon
Corinthum, ealra Creca heafedburg.
 2.114.7. On hiere bryne gemulton ealle þa onlicnessa togædere
þe þærbinnan wæron, ge gyldene, ge sylfrene, ge ærene, ge cyprene,
& on pyttas besuncan.
 2.114.9. Giet to dæge mon hæt Corrinthisce fatu ealle þe
þærof gewarhte wæron, for þon þe hie sint fægran & dierran
þonne ænegu oþru.
 2.114.12. On þæm dagum wæs an hirde on Ispanium, se wæs
Ueriatus haten, & wæs micel þeofmon, & on þære stalunge he
wearð reafere.
 2.114.14. & on ðæm reaflace he him geteah to micelne
monfultum, & monege tunas oferhergeade.
 2.114.15. Æfter þæm his weorod weox to þon swiþe
þæt he monega land forhergeade.
 2.114.16. & Romanum wearð micel ege from him, & Uecilius
þone consul ongean hiene mid firde sendon, & he þær gefliemed
wearð, & his folces se mæsta dæl ofslagen.
 2.114.18. Æt oþrum cirre þider for Gaius Folucius se
consul, & eac gefliemed wearð.
 2.114.20. Æt þriddan cirre þider for Claudius se consul,
& þohte þæt he Romana bismer gewrecan sceolde, ac he hit on þæm
færelte swiþor geiecte, & uneaþe self com aweg.
 2.114.23. Æfter þæm Ueriatus gemette mid þrim hunde monna
Romana an M on anum wuda.
 2.114.24. Þær wæs Ueriatuses folces ofslagen LXX, &
Romana CCC, & þa oþre gefliemde.
 2.114.25. On þæm fleame wearð an Ueriatuses þegn þæm
oþrum to longe æfterfylgende, oþ mon his hors under him ofsceat.
 2.114.27. Þa woldon þa oþre ealle hiene ænne ofslean,
oþþe gebindan.
 2.115.1. Þa slog he anes monnes hors mid his sweorde þæt him
wand þæt heafod of.
 2.115.2. Siþþan wæs eallum þæm oþrum swa micel ege
from him þæt hi hiene leng gretan ne dorstan.
 2.115.4. Æfter þæm Apius Claudius se consul gefeaht wið
Gælle, & þær gefliemed wearð; & raþe þæs eft fird
gelædde wiþ hie, & sige hæfde, & hiera ofslog VI M.
 2.115.6. Þa he hamweard wæs, þa bæd he þæt mon dyde
beforan him þone triumphan.
 2.115.7. Ac him Romane untreowlice his forwierndon, & hit under
þæt ladedon for þon þe he ær æt þæm oþrum cirre sige
næfde.
 2.115.10. Æfter þæm wearþ swa micel moncwealm on Rome
þæt þær nan utancymen mon cuman ne dorste, & monega land binnan
þære byrig wæron butan ælcum ierfwearde.
 2.115.12. Hie witon þeah þæt þæt ilce yfel ofereode
butan geblote, swa þa monegan ær dydan þe hie wendon þæt hie mid
hiera deofolgildum gestiered hæfden.
 2.115.14. Butan tweon, gif hie þa blotan mehten, hie woldon
secgean þæt him hiera godas gehulpan.
 2.115.16. Ac hit wæs Godes gifu þæt ealle þa lægon
þe hit don sceoldon, oþ hit self ofereode.
 2.115.18. Æfter þæm Fauius se consul for mid firde ongean
Ueriatus, & gefliemed wearð.
 2.115.19. Se ilca consul gedyde eallum Romanum þa bismerlecestan
dæd, þa he aspon of Sciþþium DC monna to him his geþoftena, &
þa hie him to coman, he het him eallum þa honda of aceorfan.
 2.115.22. Æfter þæm Pompeius se consul for on Numentinas,
Ispania þeode, & gefliemed wearþ.
 2.115.23. Ymb XIIII gear þæs þe Ueriatus wið Romane winnan
ongan, he wearð from his agnum monnum ofslagen; & swa oft swa hiene
Romane mid gefeohte gesohton, he hie simle gefliemde.
 2.115.26. Þær dydon þeah Romane lytla triewþa þæt
him þa wæron laðe & unweorþe þe hiera hlaford beswican, þeh
þe hie him leana to þære dæde wenden.
 2.115.29. Ic sceal eac niede þara monegena gewinna geswigian þe
on ðæm eastlondum gewurdon.
 2.115.30. His me sceal aþreotan for Romana gewinnum.
 2.115.31. On þære tide Mitridatis, Partha cyning, geeode
Babyloniam, & ealle þa land þe betwux þæm twæm eaum wæron,
Induse & Iþasfe, þa wæron ær on Romana anwalde.
 2.116.1. & siþþan he gebrædde his rice east oþ India
gemæro.
 2.116.2. & Demetrias, Asia cyning, hiene tuwa mid firde
gesohte.
 2.116.3. Æt oþrum cirre he wearð gefliemed, æt oþrum
gefangen.
 2.116.4. He wæs on Romana onwalde, for þon þe hie hiene
þær gesetton.
 2.116.6. Æfter þæm Mantius se consul for on Numentine,
Ispania folc, & þær wæs winnende oþ he genom friþ wiþ
þæt folc, & hiene siþþan aweg bestæl.
 2.116.8. Þa he ham com, þa heton hiene Romane gebindan, &
gebringean beforan Numentia fæstennes geate.
 2.116.9. Þa nawþer ne hine þa eft ham lædan ne dorston
þe hiene þider læddon, ne his þa onfon noldon þe hiene mon to
brohte, ac swiþe hreowlice swa gebend he on anre stowe beforan þæm geate
wæs wuniende, oþ he his lif forlet.
 2.116.14. On þæm dagum Brutus se consul ofslog Ispania folces
LX M, þa wæron Lusitaniam on fultume.
 2.116.15. & raþe þæs he for eft on Lusitanie, &
hiera ofslog L M, & VI M gefeng.
 2.116.16. On þæm dagum for Lapidus se consul on þa nearran
Ispanie, & gefliemed wearð, & his folces wæs ofslagen VI M.
 2.116.18. & þa þe þær aweg comon, hie oþflugon mid
þæm mæstan bismre.
 2.116.19. Hwæþer Romane hit witen nu ænegum men to
secganne, hwæt hiera folces on Ispanium on feawum gearum forwurde?
 2.116.21. Þonne hie from gesælgum tidum gilpað, þonne
wæron þa him selfum þa ungesælgestan.
 2.116.23. Ða þa Seruius Fuluius & Flaccus Quintus wæron
consulas, wearþ on Rome an cild geboren, þæt hæfde IIII fet &
IIII handa, & IIII eagan, & IIII earan.
 2.116.25. On þæm geare asprong up Æþna fyr on Sicilium,
& mare þæs landes forbærnde þonne hit æfre ær dyde.
 3.116.27. Æfter þæm þe Romeburg getimbred wæs DC
wintrum & XX, þa þa Mantius gedyde þone yfelan friþ on Numaantium
swa hit Romane selfe sædon þæt under hiera anwalde nan bismerlecre
dæd ne gewurde, buton on þæm gefeohte æt Caudenes Furculus, þa
sendon Romane Scipian on Numantie mid firde.
 3.116.31. Hie sindon on þæm norðwestende Ispania; & heo
hie selfe ær þæm mid feower M aweredon XIIII winter wið Romana XL M,
& oftost sige hæfdon.
 3.117.3. Þa besæt Scipia hie healf gear on hiera fæstenne,
& hie to þon gebrocode þæt him leofre wæs þæt hie hie seolfe
forneðdon þonne hie þa iermþo leng þrowoden.
 3.117.5. Þa Scipia onget þæt hie swelces modes wæron,
þa het he sum his folc feohtan on þæt fæsten þæt hie mid
þæm þæt folc ut aloccoden.
 3.117.7. Þa wæron þa burgware to þon fægene & to
þon bliðe þæt hie feohtan moston, & gemong ðæm gefean hie hie
selfe mid ealoð oferdrencton, & ut irnende wæron æt twæm
geatum.
 3.117.10. On þære byrig wæs ærest ealogeweorc ongunnen,
for þon þe hie win næfdon.
 3.117.11. On þæm swicdome wearþ Numantia duguð
gefeallen.
 3.117.12. & se dæl þe þær to lafe wearð
forbærndon/ ealle þa burg, for ðon þe hie ne uþon þæt hiera
fiend to hiera ealdgestreonum fengon; & æfter þæm hie hie selfe on
þæm fyre forspildon.
 3.117.16. Þa Scipia hiene hamweard wende of þæm lande, þa
com him to an eald mon, se wæs Numentisc.
 3.117.17. Þa frægn Scipia hiene an hwy hit gelang wære
þæt Numentiæ swa raðe ahnescaden, swa hearde swa hie longe wæron.
 3.117.19. Ða sæde he him þæt hie wæren hearde, þa
hwile þe hie hira anrædnesse geheoldon him betweonum, & anfealdnesse;
& sona swa hie him betweonum ungerædnesse upahofon, swa forwurdon hie
ealle.
 3.117.22. Ða wearð Scipian þæt ondwyrde swiþe andrysne,
& ealle Romana weotan for ðæm andwyrde & forþam wordudm hi
wurdon/ swiðe mid geegsade, þa he ham com, for þon þe hie þa
hæfdon ungerædnesse him betweonum.
 3.117.26. On þære tide Craccus wæs haten, an þara
consula, & he winnan ongon wið ealle þa oþre, oþ hie hiene
ofslogon.
 3.117.27. & eac on þære tide on Sicilium þa þeowas
wunnan wið þa hlafordas, & uneaþe oferwunnene wurdon, & VI M
ofslagen, ær hie mon gebiggiean mehte, & æt þære anre byrg
Minturnan hiera mon aheng fifte healf hund.
 4.118.1. Æfter þæm þe Romeburg getimbred wæs DC
wintrum & XXI, Lucinius Crassus se consul, wæs eac Romana ieldesta
biscep, he gefor mid firde ongean Aristonocuse þæm cyninge, se wolde
geagnian him þa læssan Asiam, þeh þe hie ær Attalis his agen
broðor hæfde Romanum to boclande geseald.
 4.118.5. Crassuse wæron monege cyningas of monegum landum to
fultume cumene.
 4.118.6. An wæs of Nicomedia, oþer of Biþþinia, þridda
of Ponto, feorþa of Armenia, fifta of Argeate, sixta of Cappadocia, seofoða
of Filimine, eahteþa of Paflogoniam.
 4.118.9. & þehhwæþre, raðe þæs ðe hie
togædere comon, se consul wearð gefliemed, þeh he micelne fultum
hæfde.
 4.118.11. Þa þæt Perpena gehierde, se oþer consul, he þa
hrædlice fird gegaderade, & on þone cyning ungearone becom, þa his
fird eall tofaren wæs, & hiene bedraf into anum fæstenne, &
hiene besæt, oþ hiene þa burgleode ageafan þæm consule, & hiene
het siþþan to Rome bringan, & on carcern bescufan, & he þær
leg oþ he his lif forlet.
 4.118.17. On þære tide Antiochuse, Asia cyninge, geþuhte
ðæt he rice genoh næfde, & wilnade þæt he Parthe begeate,
& þider for mid monegum þusendum, & hiene þær Parthe
ieþelice oferwunnan, & þone cyning ofslogan, & him þæt rice
geagnedan; for þon Antiochus giemde hwæt he hæfde monna gerimes, &
ne nom nane ware hulice hie wæron, for þon hiera wæs ma forcuþra
þonne æltæwra.
 4.118.24. On þære tide Scipia, se betsta & se selesta
Romana/ witena & þegna, mænde his earfoða to Romana witum,
þær hie æt hiera gemote wæron, hwy hie hiene swa unweorðne on his
ylde dyden; & ascade hie for hwy hie nolden geþencan ealle þa brocu
& þa geswinc þe he for hira willan, & eac for hiera niedþearfe
fela wintra dreogende wæs, unarimedlice oft; & hu he hie adyde of
Hannibales þeowdome, & of monegre oþerre þeode; & hu he him to
þeowdome gewylde ealle Ispanie, & ealle Africe.
 4.119.3. On þære ilcan niht þe he on dæg þas word
spræc/ Romane him geþancodon ealles his geswinces mid wyrsan leane
þonne/ he to him geearnod hæfde þa hie hiene on his bedde asmorodon
rysemodon/; æt he his lif alet. Eala, Romane, hwa mæg eow nu
truwian/ þa ge swylc lean dydon eowrum þam getrywestan witan?
 4.119.9. Ða þa Emilius Orestes wæs consul, Eþna fyr
afleow up swa brad & swa micel, þætte feawe men þara monna mehten
beon eardfæste, þe on Lipare wæron þæm iglande, þe þær
nihst wæs, for þære hæte & for þæm stence; ge ealle ða
clifu þe neah þæm sæ wæron forburnan to ascan; & ealle þa
scipu formulton þe neah þæm se færende wæron, ge ealle þa
fiscas þe on þæm sæ wæron acwelan for þære hæte.
 4.119.16. Ða þa Marcus Flaccus wæs consul, comon
gærstapan on Affrice, & ælc wuht forscurfon þæs þe on þæm
lande wæs weaxendes & growendes.
 4.119.18. Æfter þæm com an wind, & forbleow hie ut on
sæ.
 4.119.19. Æfter þæm þe hie adruncne wæron, hie wearp
se sæ up, & siþþan mæst eall forwearð þæt on þæm
lande wæs, ge monna, ge nietena, ge wildeora for þæm stence.
 5.119.22. Æfter þæm þe Romeburg getimbred wæs DC
wintrum & XXVII, þa þa Lucius Mella & Quintus Flamineus wæron
consulas, þa gewearð þa senatos þæt mon eft sceolde getimbran
Cartainam.
 5.119.25. Ac þære ilcan niht þe mon on dæg hæfde þa
burg mid stacum gemearcod, swa swa hie hie þa wyrcean woldon, wulfas atugan
þa stacan up, & þa men forleton þæt weorc for þæm, &
longe gemot ymb þæt hæfdon hwæðer hit tacnade, þe sibbe þe
unsibbe, & hie hie swa þeah eft getimbredon.
 5.120.3. On þære tide Metellus se consul for on Belearis
þæt land, & oferwan þa wicingas þe on þæt land hergedon,
þeh þara londleod a eac fela forwurde.
 6.120.6. Æfter þæm þe Romeburg getimbred wæs DC
wintrum & XXVII, Fauius se consul gemette Betuitusan, Gallia cyning, &
hiene mid lytlum fultume ofercom.
 7.120.9. Æfter þæm þe Romeburg getimbred wæs DC wintra
& XXXV, þa þa Scipia Nasica & Lucius Calfurnius wæron consulas
on Rome, Romane wunnon wið Geoweorþan, Numeðia cyninge.
 7.120.11. Se ilca Geoweorða wæs Mecipsuses mæg, Numeðia
cyninges.
 7.120.12. & he hiene on his geogoðe underfeng, & hiene
fedan het, & tyhtan mid his twam sunum.
 7.120.14. & þa se cyning gefor, he bebead his twæm sunum
þæt hie þæs rices þriddan dæl Geoweorþan sealden.
 7.120.15. Ac siþþan se þridda dæl on his gewealde wæs,
he beswac begen þa suna: oþerne he ofslog, oþerne adræfde.
 7.120.17. & he siþþan gesohte Romane him to friþe.
 7.120.18. & hie sendon Calfurnan þone consul mid him mid
firde.
 7.120.18. Ac Geoweorða geceapade mid his feo æt þæm
consule þæt he þæs gewinnes lytel þurhteah.
 7.120.20. Æfter þæm Geoweorþa com to Rome, &
diegellice geceapade to þæm senatum, to anum & to anum, þæt hie
ealle wæron ymb hiene twywyrdige.
 7.120.22. Þa he hiene hamweard of þære byrig wende, þa
tælde he Romane, & hie swiþe bismrade mid his wordum, & sæde
þæt mon nane burg ne mehte ieð mid feo geceapian, gif hiere ænig mon
ceapode.
 7.120.26. Þæs on þæm æfterran geare Romane sendon
Anilius Mostumius þone consul mid LX M angean Geoweorþan.
 7.120.27. Heora gemeting wæs æt Colima þære byrig,
& þær wæron Romane oferwunnen.
 7.121.1. & siþþan lytle hwile hie genamon friþ him
betweonum, & siþþan mæst ealle Africe gecirdon to Geoweorþan.
 7.121.3. Æfter þæm Romane sendon eft Metellus mid firde
angean Geoweorþan, & he sige hæfde æt twam cierrun & æt
þriddan cierre he bedraf Geoweorþan on Numeðiam his agen lond, &
hiene geniedde þæt he sealde Romanum þreo hund gisla.
 7.121.7. & he þeh siþþan na þy læs ne hergeade on
Romane.
 7.121.8. Þa sendon hie eft Marius þone consul angean
Geoweorþan, a swa lytigne & a swa brægdenne swa he wæs; & for
to anre byrg gelicost þæm þe he hie abrecan þohte.
 7.121.10. Ac sona swa Geoweorþa hæfde his fultum to þære
byrg gelædd angean Marius, þa forlet he Marius þæt fæsten, &
for to oþrum, þær he geascade þæt Geoweorþan goldhord wæs,
& geniedde þa burgleode þæt hie him eodon on hond, & him
ageafon eall þæt licgende feoh þæt þærbinnan wæs.
 7.121.15. Þa ne getruwade Geoweorþa his agnum folce ofer
þæt, ac geþoftade him wiþ Bohan, Mauritania cyning.
 7.121.16. & he him com to mid micle monfultume, &
oftrædlice on Romane stalade, oþ hie gecwædon folcgefeoht him
betweonum.
 7.121.18. To þæm gefeohte hæfde Boho Geoweorþan broht to
fultume LX M gehorsedra butan feþan.
 7.121.20. Næs na mid Romanum ær ne siþþan swa heard
gefeoht swa þær wæs, for þon þe hie wurdon on ælce healfe utan
befangen, & heora eac mæst for þon forwearþ þe hiora gemitting
wæs on sondihtre dune, þæt hie for duste ne mehton geseon hu hi hi
behealdan sceolden.
 7.121.24. Toeacan þæm hie derede ægþer ge þurst ge
hæte, & ealne ðone dæg wæron þæt þafiende oþ niht.
 7.121.25. Þa on mergen hie wæron þæt ilce donde, &
eft wæron on ælce healfe utan befangen, swa hie ær wæron.
 7.121.27. & þa hie swiðost tweode hwæðer hie aweg
comen, þa gecwædon hie þæt hie sume hie beæftan wereden, &
sume þurh ealle þa truman ut afuhten, gif hie mehten.
 7.121.29. Þa hie swa gedon hæfdon, þa com an ren; &
swiþe Mauritaniæ wæron mid þæm gewergade, for þon þe hiera
sceldas wæron betogen mid elpenda hydum, þæt hie heora feawa for
þam/ wætan ahebban mehton, & for þæm gefliemde wurdon, for þon
þe elpendes hyd wile drincan wætan, gelice & spynge deð.
 7.122.2. Þær wearð Mauritania ofslagen LX M & an hund.
 7.122.3. Æfter þæm Boho genom friþ wið Romanum, &
him Geoweorþan gebundenne ageaf, & hiene mon dyde siþþan on carcern
& his twegen suna, oþ hie þær ealle acwælon.
 8.122.6. Æfter þæm þe Romeburg getimbred wæs VI hunde
wintra & XLII, þa þa Malius & Cuintinus wæron consulas, Romane
gefuhton wið Cimbros & wið Teutonas & wið Ambronos, þas þeoda
wæron on Gallium, & þær ealle ofslagene wurdon buton X monnum,
þæt wæs XL M.
 8.122.10. & þær wæs Romane ofslagen eahtatig þusenda,
& heora consul & his twegen suna.
 8.122.11. Æfter þæm þa ilcan ðeoda besætan Marius
þone consul on anum fæstenne, & hit long first wæs ær he ut
wolde faran to gefeohte, ær him mon sæde þæt hie wolden faran on
Italiam, Romana lond.
 8.122.14. Ac siþþan he him for to ut of þæm fæstenne,
þa hi hi on anre dune gemetton, þa mænde þæs consules folc to him
heora þurst, þe him getenge wæs.
 8.122.16. Þa andwyrde he him, & cwæð: Eaþe we magon
geseon on oþre healfe urra feonda hwær se drinca is gelang þe us nihst
is; ac for þæm þe hie us near sint, we him ne magon buton gefeohte to
cuman.
 8.122.19. Þær hæfdon Romane sige, & þær wæs
Gallia ofslagen twa hund M, & hiora latteow, & eahtatig M gefangen.
 9.122.22. Æfter þæm þe Romeburg getimbred wæs VI hunde
wintrum & XLV, on þæm fiftan geare þe Marius wæs consul, &
eac þa mid Romanum wæs sibb of oþrum folcum, þa ongunnon Romane þa
mæstan sace him betweonum up aræran, þeh ic hit nu scortlice secgan
scyle, cwæð Orosius, hwa þæs ordfruman wæron.
 9.122.26. Þæt wæs ærest Marius se consul, & Lucius,
& Apulcius, & Saturninus, þæt hie adræfdon Metellus þone
consul on elþeode, se wæs consul ær Marius.
 9.123.2. Hit wæs þa swiþe oþþyncende þam oþrum
consulum, Pompeiuse & Caton; þeh þe hie mid þære wrace þæm
adræfdan on nanum stale beon ne mehton, hie þeh þurhtugon þæt hie
ofslogon Lucius & Saturninus, & eft wæron biddende þæt Metellus
to Rome moste.
 9.123.6. Ac him þagiet Marius & Furius forwierndon, & him
þa siþþan se feondscipe wæs betweonum weaxende, þeh þe hie hit
openlice cyþan ne dorsten for þara senatum ege.
 10.123.9. Æfter þæm þe Romeburg getimbred wæs VI C
wintra & LXI, on þæm siextan geare þe Iulius se casere wæs
consul & Lucius Martius, wearþ ofer ealle Italia ungeferlic unsibb &
openlice cuð betuh Iuliuse & Pompeiuse, þeh hie hit ær swiþe him
betweonum diernden.
 10.123.13. & eac on þæm geare gewurdon monega wundor on
monegum londum.
 10.123.14. An wæs þæt mon geseah swelce an fyren hring
norðan cumen mid micle swege.
 10.123.15. Oþer wearþ on Tarentan þære byrig æt anre
feorme: þonne mon þa hlafas wrat to þicgeanne, þonne orn þær blod
ut.
 10.123.17. Þæt þridde wæs þæt hit hagolade seofon
niht, dæges & nihtes, ofer ealle Romane.
 10.123.18. & on Somnia þæm londe seo eorþe tobærst,
& þonan up wæs biernende fyr wið þæs hefones.
 10.123.20. & mon geseah swelce hit wære an gylden hring on
heofonum brædre þonne sunne; & wæs from þæm heofone bradiende
niþer oþ þa eorþan, & wæs eft farende wið þæs heofones.
 10.123.23. On þære tide Pincente þæt folc, & Uestine,
& Marse, & Peligni, & Marrucine, & Somnite, & Lucani hie
ealle gewearð him betweonum þæt hie wolden Romanum geswican, &
ofslogon Gaius Seruius, Romana ealdormon, se wæs mid ærendum to him
onsended.
 10.123.26. On ðæm dagum aweddon þa nietenu & þa hundas
þe wæron on Somnitum.
 10.123.28. Æfter þæm gefeaht Pompeius se consul wið eal
þa folc, & gefliemed wearþ.
 10.123.29. & Iulius se cesar gefeaht wið Marse þæm
folce, & gefliemed wearð.
 10.124.1. Raþe þæs Iulius gefeaht wið Somnitum, &
wið Lucanum, & hie gefliemde.
 10.124.2. Æfter þæm hiene mon het casere.
 10.124.2. Þa bæd he þæt mon þone triumphan him ongean
brohte.
 10.124.3. Þa sende him mon ane blace hacelan angean, him on
bismer, for triumphan.
 10.124.3. & eft hie him sendon ane tunecan ongean, þa þe
hie toge heton, þæt he ealles buton arunge to Rome ne com.
 10.124.7. Æfter þæm Silla se consul, Pompeiuses gefera,
gefeaht wið Esernium þæm folce, & hie gefliemde.
 10.124.8. Æfter þæm gefeaht Pompeius wið Pincentes
þæm folce, & hie gefliemde.
 10.124.9. Þa brohton Romane þone triumphan angean Pompeius mid
micelre weorþfulnesse for þæm lytlan sige þe he þa hæfde, &
noldon Iuliuse nænne weorþscipe don, þeh he maran dæd gedon hæfde,
buton ane tunecan, & hi heora gewin mid þæm swiþe geiecton.
 10.124.13. Æfter þæm Iulius & Pompeius abræcan
Asculum þa burg on Mærsum, & þær ofslogon eahtatiene M.
 10.124.15. Æfter þæm gefeaht Silla se consul wið
Somnitum, & heora ofslog eahtatiene M.
 11.124.17. Æfter þæm þe Romeburg getimbred wæs VI
hunde wintra & LXII, þætte Romane sendon Sillan þone consul ongean
Metreþatis Partha cyning.
 11.124.19. Þa ofþuhte þæt Mariuse þæm consule,
Iuliuses eame, þæt mon ðæt gewin nolde him betæcan.
 11.124.20. & bæd þæt him mon sealde þone seofoþan
consulatum, & eac þæt gewin, for þon þe hit wæs þeaw mid him
þæt mon ymbe XII monað dyde ælces consules setl ane pyle hierre
þonne hit ær wæs.
 11.124.23. Þa Silla geacsade on hwelc gerad Marius com to Rome,
he þa hrædlice mid ealre his firde wið Rome weard farende wæs, &
Marius bedraf into Romeburg mid eallum his folce, & hiene siþþan þa
burgleode gefengon & gebundon, & hiene siþþan þohton Sillan
agifan.
 11.124.27. Ac he fealh þære ilcan niht of þæm bendum þe
hiene mon on dæg gebende, & siþþan fleah suþ ofer sæ on
Affricam/, þær his fultum mæst wæs; & raþe eft wæs
cirrende wið Rome weard.
 11.125.3. Him wæron twegen consulas on fultume, Cinna &
Sertorius, þa wæron simle ælces yfles ordfruman.
 11.125.5. & raðe þæs þe þa senatus gehierdon
þæt Marius to Rome nealæcte, hie ealle ut aflugon on Creca lond
æfter Sillan & æfter Pompeiuse, þider hi þa mid firde gefaren
wæron.
 11.125.7. Þa wæs Silla mid micelre geornfulnisse færende of
Crecum wiþ Rome weard, & wið Marius heardlice gefeaht þurhteah, &
hiene gefliemde, & ealle ofslog binnan Romebyrg þe Mariuse on fultume
wæron.
 11.125.11. Raðe þæs ealle þa consulas wæron deade buton
twæm.
 11.125.11. Marius & Silla geforan him self, & Cinna wæs
ofslagen on Smyrna, Asia byrg, & Sertorius wæs ofslagen on Ispania.
 11.125.14. Þa underfeng Pompeius Partha gewin, for þon
Metreþatis heora cyning teah him to þa læssan Asiam & eall Creca
lond.
 11.125.15. Ac hiene Pompeius of eallum þæm londe afliemde,
& hiene bedraf on Armenie, & him æfterfylgende wæs, oþ hiene
oþþre men ofslogan, & geniedde Archaraus þone latteow þæt he
wæs his underþeow.
 11.125.19. Hit is ungeliefedlic to secganne, cwæð Orosius,
hwæt on þæm gewinne forwearþ þæt hie wæron dreogende XL
wintra, ær hit geendad mehte beon, ægþer ge on þeoda forhergiunge, ge
on cyninga slihtum, ge on hungre.
 11.125.23. Þa Pompeius hamweard wæs, þa noldan him þa
londleode þæt fæsten aliefan æt Hierusalem.
 11.125.24. Him wæron on fultume XXII cyninga.
 11.125.25. Þa het Pompeius þæt mon þæt fæsten
bræce, & on fuhte dæges & nihtes, simle an legie æfter
oþerre unwerig; & þæt folc mid þæm aþrytton þæt hie him
on hond eodon, ymbe þreo monað þæs þe hie mon ær ongon.
 11.125.28. Þær wæs Iudea ofslagen XIII M.
 11.125.28. & mon towearp þone weal niþer oþ þone
grund.
 11.125.29. & mon lædde Aristobolus to Rome gebundenne; se
wæs ægþer ge heora cyning ge heora biscop.
 12.126.1. Æfter þæm þe Romeburg getimbred wæs VI hund
wintra & LXVII, Romane gesealdon Gaiuse Iuliuse seofon legan, to þon
þæt he sceolde fif winter winnan on Gallie.
 12.126.3. Æfter þæm þe he hie oferwunnen hæfde, he for
on Bretanie þæt iglond, & wið þa Brettas gefeaht, & gefliemed
wearð on þæm londe þe mon hæt Centlond.
 12.126.6. Raþe þæs he gefeaht wiþ þa Brettas eft on
Centlonde, & hie wurdon gefliemede.
 12.126.7. Heora þridde gefeoht wæs neah þære ie þe mon
hæt Temes, neh þæm forda þe mon hæt Welengaford.
 12.126.8. Æfter þæm gefeohte him eode on hond se cyning
& þa burgware þe wæron on Cirenceastre, & siþþan ealle þe
on þæm iglonde wæron.
 12.126.11. Æfter þæm Iulius for to Rome, & bæd
þæt him mon brohte þone triumphan ongean.
 12.126.12. Þa onbudon hie him þæt he come mid feawum monnum
to Rome, & ealne his fultum beæftan him lete.
 12.126.13. Ac þa he hamweard for, him coman angean þa III
ealdormen þe him on fultume wæron, & him sædon þæt hie for his
þingum adræfde wæron, & eac þæt ealle þa legean wæron
Pompeiuse to fultume gesealde þe on Romana anwalde wæron, þæt he þy
fæstlecre gewinn mehte habban wið hiene.
 12.126.18. Þa wende eft Iulius to his agnum folce, & wepende
mænde þa unare þe him mon buton gewyrhton dyde, & swiþost þara
monna þe for his þingun forwurdon.
 12.126.20. & he him siþðan aspon to þa seofon legian þe
wæron on Silomone þæm londe.
 12.126.22. Þa Pompeius & Cato & ealle þa senatus
þæt hierdon, þa foran hi on Crecas, & micelne fultum gegaderedon on
Thraci þære dune.
 12.126.24. Þa for Iulius to Rome, & abræc hiera maðmhus,
& eall gedælde his firde þæt þærinne wæs.
 12.126.25. Þæt is ungeliefedlic to gesecganne, cwæð
Orosius, hwæt þæs ealles wæs.
 12.126.26. Æfter þæm he for on Marisiam þæt lond,
& þær let þreo legian beæftan him, to þon þæt hie þæt
folc to him genieddon.
 12.127.1. & he self mid þæm oþrum dæle for on
Ispanie, þær Pompeiuses legian wæron mid his þrim ladteowum, &
he hie ealle to him geniedde.
 12.127.3. & æfter þæm he for on Creca lond, þær
his Pompeius on anre dune onbad mid XXXgum cyningum, buton his agnum fultume.
 12.127.5. Þa for Pompeius þær Marcellus wæs, Iuliuses
ladteow, & hiene ofslog mid eallum his folce.
 12.127.6. Æfter þæm Iulius besæt Tarquatus, Pompeius
ladteow, on anum fæstenne.
 12.127.6. & him Pompeius æfter for.
 12.127.8. Þær wearð Iulius gefliemed, & his folces fela
forslagen, for þon þe him mon feaht on on twa healfe, on oþre Pompeus, on
oþre se ladteow.
 12.127.10. Siþþan for Iulius on Thesaliam, & þær eft
his fultum gegaderade.
 12.127.12. Þa pompeius þæt hierde, þa for he him æfter
mid ungemetlican fultume.
 12.127.13. He hæfde eahta & eahtatig coortana, þæt we
nu truman hatað, þæt wæs on þæm dagum V hund monna & an M.
 12.127.14. Þis eall he hæfde buton his agnum fultume &
buton Caton, his geferan, & buton þara senatuses.
 12.127.16. & Iulius hæfde eahtatig coortena.
 12.127.16. Heora ægþer hæfde his folc on þrim heapum,
& hie selfe wæron on þæm midmestan, & þa oþre on twa healfa
hiera.
 12.127.18. Þa Iulius hæfde ænne þara dæla gefliemed,
þa cleopode Pompeius him to ymbe Romana ealde gecwedrædenne, þeh þe he
hie self læstan ne þohte: Gefera, gefera, gemyne þæt ðu ure
gecwedrædenne & geferrædenne to longe ne oferbrec.
 12.127.22. Þa andwyrde he him & cwæð: On sumre tide þu
wære min gefera; & for þæm þe þu nu ne eart, me is eal leofast
þæt þe laþost is.
 12.127.24. Þæt wæs sio gecwedræden þe Romane geset
hæfdon, þæt hiora nan oðerne on þone andwlitan ne sloge, þær
þær hie æt gefeohtum gemette.
 12.127.26. Æfter þæm wordum Pompeius wearð gefliemed mid
eallum his folce.
 12.127.27. & he self siþþan oþfleah on Asiam mid his wife
& mid his bearnum.
 12.127.28. & siþþan he for on Ægyptum, & him
fultumes bæd æt Pholomeuse þæm cyninge.
 12.127.29. & raðe þæs þe he to him com, he him het
þæt heafod of aceorfan, & hit siþþan het Iuliuse onsendan, &
his hring mid.
 12.128.2. Ac þa hit mon to him brohte, he wæs mænende þa
dæd mid micle wope, for þon he wæs eallra monna mildheortast on
þæm dagum.
 12.128.5. Æfter þæm Photolomeus gelædde fird wið
Iuliuse, & eall his folc wearð gefliemed, & he self gefangen.
 12.128.6. & ealle þa men Iulius het ofslean þe æt
þære lare wæron þæt mon Pompeius ofslog.
 12.128.7. & he swaþeah eft forlet Phtolomeus to his rice.
 12.128.8. Æfter þæm Iulius gefeaht wið Phtolomeus
þriwa, & æt ælcum cirre sige hæfde.
 12.128.9. Æfter þæm gefeohte ealle Egypti wurdon Iuliuse
underþeowas.
 12.128.10. & he him siþþan hwearf to Rome, & eft sette
senatus, & hiene seolfne mon gesette þæt he wæs hierra þonne
consul: þæt hi heton tictator.
 12.128.13. Æfter þæm he for on Affrice æfter Caton
þæm consule.
 12.128.13. Þa he þæt geascade, þa lærde he his sunu
þæt he him ongean fore, & hiene him to friðe gesohte; For þon,
cwæð he, þe ic wat þæt nan swa god ne leofað swa he is on
þeosan life, þeh þe he me sie se laþesta, & for þon eac ic ne
mæg findan æt me seolfum þæt ic hine æfre geseo.
 12.128.18. Æfter þæm wordum he eode to þære burge
wealle, & fleah ut ofer, þæt he eall tobærst.
 12.128.19. Ac þa Iulius to þære byrig com, he him wæs
swiþe waniende þæt he to him cucan ne com, & þæt he swelce
deaðe swealt.
 12.128.21. Æfter þæm Iulius gefeaht wið Pompeiuses nefan
& wið monige his mægas, & hie ealle ofslog.
 12.128.22. & siþþan to Rome for, & þær wæs swa
onddrysne þæt him mon dyde feower siþan þone triumphan þa he ham
com.
 12.128.24. Siþþan he for on Ispanie, & gefeaht wið
Pompeiuses twæm sunum; & þær wæs his folc swa swiðe forslagen
þæt he sume hwile wende þæt hine mon gefon sceolde, & he for
þære ondrædinge þæs þe swiþor on þæt weorod þrong, for
þon þe him wæs leofre þæt hiene mon ofsloge þonne hiene mon
gebunde.
 12.128.30. Æfter þæm he com to Rome, & ealle þa
gesetnessa þe þær to stronge wæron & to hearde he hie ealle
gedyde/ leohtran & liþran.
 12.129.1. Hit þa eallum þæm senatum ofþyncendum &
þæm consulum þæt he heora ealdan gesetnessa tobrecan wolde, ahleopon
þa ealle & hiene mid heora metseacsum ofsticedon inne on heora
gemotærne.
 12.129.4. Þara wunda wæs XXIII.
 13.129.5. Æfter þæm þe Romeburg getimbred wæs VII
hunde wintra & X, feng Octauianus to Romana onwealde, hiora unþonces,
æfter Iuliuses slege his mæges, for þon þe hiene hæfde Iulius him
ær mid gewritum gefæstnod þæt he æfter him to eallum his
gestreonum fenge, for þon þe he hiene for mægrædenne gelærde &
getyde.
 13.129.10. & he siþþan V gefeoht ungeferlice þurhteah swa
Iulius dyde ær: an wiþ Pompeius; an wæs wið Antonius þone consul;
oþer wið Cassus & wið Brutus; þridde wið Lepidus, þeh þe he
raþe þæs his freond wurde; & he eac gedyde þæt Antonius his
freond wearð, & þæt he his dohtor sealde Octauiane to wife, &
eac þæt Octauianus sealde his swostor Antoniuse.
 13.129.16. Siþþan him geteah Antonius to gewealdon ealle
Asiam.
 13.129.16. Æfter þæm he forlet Octauianuses swostor, &
him selfum onbead gewin & openne feondscipe.
 13.129.18. & he him het to wife gefeccan Cleopatron þa cwene,
þa hæfde Iulius ær, & hiere for þæm hæfde geseald ealle
Egypti.
 13.129.20. Raðe þæs Octauianus gelædde fird wiþ
Antonius, & hiene raðe gefliemde þæs þe hie togædere comon.
 13.129.21. Þæs ymb III niht hie gefuhton ut on sæ.
 13.129.22. Octauianus hæfde XXX scipa & CC þara miclena
þriereðrena, on þæm wæron farende eahta legian.
 13.129.23. & Antonius hæfde eahtatig scipa, on þæm
wæron farende X legian, for þon swa micle swa he læs hæfde, swa
micle hie wæron beteran & maran, for þon hie wæron swa geworht
þæt hie mon ne mehte mid monnum oferhlæstan, þæt hie næren X
fota hea bufan wætere.
 13.129.28. Þæt gefeoht wearð swiþe mære, þeh þe
Octauianus sige hæfde.
 13.129.29. Þær wæs Antoniuses folces ofslagen XII M; &
Cleopatra his cwen wearð gefliemed, swa hie togædere coman, mid hiere
here.
 13.130.1. Æfter þæm Octauianus gefeaht wið Antonius,
& wið Cleopatron, & hie gefliemde.
 13.130.3. Þæt wæs on þære tide calendas Agustus,
& on þæm dæge þe we hatað hlafmæsse.
 13.130.4. Siþþan wæs Octauianus Agustus haten, for þon
þe he on þære tide sige hæfde.
 13.130.6. Æfter þæm Antonius & Cleopatro hæfdon
gegaderod sciphere on þæm Readan Sæ.
 13.130.7. Ac þa him mon sæde þæt Octauianus þiderweard
wæs, þa gecierde eall þæt folc to Octauianuse, & hie selfe
oþflugon to anum tune lytle werode.
 13.130.9. Hio þa Cleopatra het adelfan hiere byrgenne, &
þæroninnan eode.
 13.130.10. Þa heo þæron gelegen wæs, þa het hio niman
ipnalis þa nædran, & don to hiere earme, þæt hio hie abite; for
þon þe hiere þuhte þæt hit on þæm lime unsarast wære, for
þon þe þære nædran gecynd is þæt ælc uht þæs þe hio
abitt scæl his lif on slæpe geendian.
 13.130.14. & hio þæt for þæm dyde þe hio nolde
þæt hie mon drife beforan þæm triumphan wiþ Rome weard.
 13.130.16. Þa Antonius geseah þæt hio hie to deaþe gerede,
þa ofsticade he hiene selfne, & bebead þæt hiene mon on þa ilcan
byrgenne to hiere swa somcucre alegde.
 13.130.18. Þa Octauianus þider com, þa het he niman oþres
cynnes nædran, uissillus is haten, sio mæg ateon ælces cynnes ator ut
of men, gif hio mon tidlice to bringð.
 13.130.20. Ac hio wæs gefaren ær he þider come.
 13.130.21. Siþþan Octauianus begeat Alexandriam, Egypta
heafedburg, & mid hiere gestreone he gewelgade Romeburg swa swiþe
þæt mon ælcne ceap mehte be twiefealdan bet geceapian þonne mon ær
mehte.
 14.130.25. Æfter þæm þe Romeburg getimbred wæs VII
hunde wintra & XXXV, gewearð þætte Octauianus Cesar on his fiftan
consulato betynde Ianes duru, & gewearð þæt he hæfde onweald
ealles middangeardes.
 14.130.28. Þa wæs sweotole getacnad, þa he cniht wæs,
& hiene mon wið Rome weard lædde æfter Iuliuses slege, þy ilcan
dæge þe hiene mon to consule dyde, þæt mon geseah ymbe þa sunnan
swelce an gylden hring, & binnan Rome weoll an wille ele ealne dæg.
 14.131.2. On þæm hringe wes getacnad þæt on his dagum
sceolde weorþan geboren se se þe leohtra is & scinendra þonne sio
sunne þa wære.
 14.131.4. & se ele getacnade miltsunge eallum moncynne.
 14.131.4. Swa he eac monig tacen self gedyde þe eft gewurdon,
þeh he hie unwitende dyde on Godes bisene.
 14.131.7. Sum wæs ærest þæt he bebead ofer ealne
middangeard þæt ælc mægþ ymbe geares ryne togædere come,
þæt ælc mon þy gearor wiste hwær he gesibbe hæfde.
 14.131.9. Þæt tacnade þæt on his dagum sceolde beon
geboren se se þe us ealle to anum mæggemote gelaþaþ; þæt bið on
þæm toweardan life.
 14.131.12. Oþer is þæt he bebead þæt eall moncynn ane
sibbe hæfde, & an gafol guldon.
 14.131.13. Þæt tacnade þæt we ealle sculon ænne
geleafan habban, & ænne willan godra weorca.
 14.131.15. Þridde wæs þæt he bebead þæt ælc
þara þe on elðeodignesse wære, come to his agnum earde, & to his
fæder oeþle, ge þeowe ge frige.
 14.131.17. & se þe þæt nolde, he bebead þæt mon
þa ealle sloge; þara wæron VI M, þa hie gegaderad wæron.
 14.131.18. Þæt tacnade þæt us eallum is beboden þæt
we sculon cuman of þisse worolde to ures fæder oeðle, þæt is to
heofonrice; & se þe þæt nele, he wyrþ aworpen & ofslagen.
 15.131.22. Æfter þæm þe Romeburg getimbred wæs VII
hunde wintrum & XXXVI, wurdon sume Ispania leode Agustuse wiþerwearde.
 15.131.23. Þa ondyde he eft Ianes duru, & wið hie fird
gelædde, & hie gefliemde, & hie siþþan on anum fæstenne
besæt; þæt hie siþþan hie selfe sume ofslogon, sume mid atre
acwealdon, sume hungre acwælan.
 15.131.27. Æfter þæm monege þeoda wunnon wið Agustus,
ægþer ge Ilirice, ge Pannonii, ge Sermende, ge monege oþra þeoda.
 15.131.28. & Agustuses ladteowas monega micla gefeoht wiþ him
þurhtugon, buton Agustuse selfum, ær hie hie ofercuman mehten.
 15.132.1. Æfter þæm Agustus sende Quintillus þone consul
on Germanie mid þrim legian.
 15.132.2. Ac hiora wearþ ælc ofslagen, buton þæm consule
anum.
 15.132.3. For þære dæde wearþ Agustus swa sarig þæt
he oft unwitende slog mid his hæfde on þone wag, þonne he on his setle
sæt; & þone consul he het ofslean.
 15.132.5. Æfter þæm Germanie gesohton Agustus ungeniedde
him to friþe, & he him forgeaf þone nið þe he to him wiste.
 15.132.8. Æfter þæm eall þeos worold geceas Agustuses
frið & his sibbe; & eallum monnum nanuht swa god ne þuhte swa hie
to his hyldo become, & þæt hie his underþeowas wurden: ne ferþan
þætte ænigum folce his ægenu æ gelicade to healdenne, buton on
þa wisan þe him Agustus bebead.
 15.132.12. Þa wurdon Ianes dura fæste betyned, & his loca
rustega, swa hie næfre ær næron.
 15.132.13. On þæm ilcan gere þe þis eall gewearð,
þæt wæs on þæm twæm & feowerteoþan wintra Agustuses
rices, þa wearð geboren se þe þa sibbe brohte eallre worolde, þæt
is ure Dryhten Hælende Crist.
 15.132.17. Nu ic hæbbe gesæd, cwæð Orosius, from
frymþe þisses middangeardes hu eall moncyn angeald þæs ærestan
monnes synna mid miclum teonum & witum, ne ic wille eac forþ gesecgan
hwelc mildsung & hwelc geþwærnes siþþan wæs siþþan se
cristendom wæs, gelicost þæm þe monna heortan awende wurden, for
þon þe þa ærran þing agoldene wæron.
 15.132.22. Her endaþ sio sixte boc, & onginð seo
siofoðe.

END_TEXT
START_TEXT

Or 6
B9.2.7.
Orosius, Book 6: Bately 1980, 132-56.



 1.132.24. Nu Ic wille, cwæð Orosius, on foreweardre þisse
seofeþan bec gereccean þæt hit þeh Godes bebod wæs, þeh hit
strong wære, hu emnlice þa feower onwealdas þara feower heafedrica
þisses middangeardes gestodon.
 1.132.27. Þæt æreste wæs on Asirium, on þæm
eastemestan onwalde, on Babylonia þære byrig.
 1.132.28. Sio gestod tuwa seofon hund wintra on hiere onwealde
ær hio gefeolle, from Ninuse hiora ærestan cyninge, oþ Sardanopolim
heora nihstan: þæt is III C wintra & I M.
 1.133.3. Þa Cirus benom Babylonia hiere onwealde, þa ongon
ærest Romana weaxan.
 1.133.4. Eac on þæm dagum wæs þæt norþmeste
micliende on Mæcedonium.
 1.133.5. Þæt gestod lytle leng þonne seofon hund wintra from
heora ærestan cyninge Canone oþ Perseus heora æftemæstan.
 1.133.7. Swa eac on Affricum, on þæm suðmestan, Cartaina sio
burg hio gefeoll eac ymb seofon hund wintra & ymb lytelne first þæs
þe hie ærest Diþa þe wifmon getimbrede, oþ hi eft Scipia towearp se
consul.
 1.133.11. Swa eac Romana, se is mæst & westmest.
 1.133.11. Ymb VII C wintra & ymb lytelne eacon, com micel
fyrcyn/ & micel bryne on Romeburg, þæt þærbinnan forburnon XV
tunas, swa nan mon nyste hwonan þæt fyr com.
 1.133.14. & þær forwearð mæst eall þæt
þærbinnan wæs, þæt þær uneaþe ænig grot staþoles
aðstod.
 1.133.15. Mid þæm bryne hio wæs swa swiþe forhiened
þæt hio næfre siþþan swelc næs, ær hie eft Agustus swa micle
bet getimbrede þonne hio æfre ær wære, þy geare þe Crist geboren
wæs, swa þætte sume men cwædon þæt hio wære mid gimstanum
gefrætwed.
 1.133.19. Þone fultum & þæt weorc Agustus gebohte mid
fela M talentana.
 1.133.21. Hit wæs eac sweotole gesiene þæt hit wæs Godes
stihtung ymb þara rica anwaldas, þa þa Abrahame wæs gehaten Cristes
cyme on þæm twæm & on feowerteoþan wintra þæs þe Ninus
ricsade on Babylonia.
 1.133.24. Swa eac eft on þæm siþmestan onwalde & on
þæm westemestan, þæt is Roma, wearð se ilca geboren þe ær
Abrahame gehaten wæs, on þæm twæm & on feowerteogþan geare
þæs þe Agustus ricsade, þæt wæs siþþan Romeburg getimbred
wæs VII C wintra & LII.
 1.133.29. Siþþan gestod Romeburg XII winter mid miclum welum,
þa hwile þe Agustus þa eaðmetto wiþ God geheold þe he angunnen
hæfde, þæt wæs þæt he fleah & forbead þæt hiene mon
god hete, swa nan cyning nolde þe ær him wæs, ac woldon þæt mon to
him gebæde & him ofrede.
 1.134.2. Ac þæs on þæm twelftan geare Gaius his nefa for
of Egyptum on Siriæ, hit hæfde Agustus him to onwalde geseald, þa nolde
he him gebiddan to þæm ælmihtigum Gode, þa he to Hierusalem com.
 1.134.5. Þa hit mon Agustuse sæde, þa herede he þa
ofermetto, & nanuht ne leahtrade.
 1.134.6. Raþe þæs Romane anguldon þæs wordes mid swa
miclum hungre þæt Agustus adraf of Romebyrig healfe þe þærbinnan
wæron.
 1.134.8. Þa wearð eft Ianes duru andon, for þon þe þa
latteowas wæron Agustuse of monegum landum ungerade, þeh þær nan
gefeoht þurhtogen ne wurde.
 2.134.11. Æfter þæm þe Romeburg getimbred wæs VII
hunde wintra & LXVII, feng Tiberius to rice se cesar æfter Agustuse.
 2.134.12. He wæs Romanum swa forgiefen & swa milde swa him
nan onwalda næs ær þæm, oþ him Pilatus onbead from Hierusalem
ymbe Cristes tacnunga, & ymbe his martyrunga, & eac þæt hiene
monige for god hæfde.
 2.134.16. Ac þa he hit sæde þæm senatum, þa wurdon hie
alle wið hiene swiðe wiðerwearde, for þon þe hit mon ne sæde him
æror swa hit mid him gewuna wæs, þæt hie hit siþþan mehten
eallum Romanum cyþan, & cwædon þæt hie hiene for god habban
noldon.
 2.134.20. Þa wearð Tiberius Romanum swa wrað & swa heard
swa he him ær wæs milde & ieþe, þæt he forneah nanne þara
senatusa ne let cucne, ne þara twa & twentigra monna þe he him to
fultume hæfde acoren, þæt his rædþeahteras wæren, þa mon het
patricius; ealle þa he het ofslean buton twam, ge his agene twegen suna.
 2.134.24. Hu God þa þa mæstan ofermetto gewræc on
þæm folce, & hu swiðe hi his anguldon from heora agnum casere.
 2.134.26. Þeh hit eallum þæm folcum of oþrum londum swa
swiþe gewrecen ne wurde swa hit oft ær wæs.
 2.134.29. On þæm twelftan geare Tiberiuses rices wearþ eft
Godes wracu Romanum, þa hie æt hiora theatrum wæron mid heora plegan,
þa hit eall tofeoll, & heora ofslog XX M.
 2.134.31. Wyrþigre wrace hie forwurdon ða, cwæð Orosius,
þæt þa heora synna sceoldon hreowsian & dædbote don swiþor
þonne heora plegan began, swa hiora gewuna wæs ær þæm
cristendome.
 2.135.4. On þæm eahtateoþan geare his rices, þa Crist
wæs ahangen, wearð micel þeosternes ofer eallne middangeard, & swa
micel eorðbeofung þæt cludas feollon of muntum, &, þætte þara
wundra mæst wæs, þa se mona ful wæs, & þære sunnan firrest,
þæt hio þa aþeostrade.
 2.135.8. Æfter þæm Romane acwealdon Tiberius mid attre.
 2.135.9. He hæfde rice XXIII wintra.
 3.135.10. Æfter ðæm þe Romeburg getimbred wæs VII
hunde wintra & LXXXX, wearþ Gaius Gallica casere IIII gear.
 3.135.11. He wæs swiþe gefylled mid unþeawum & mid
firenlustum, & ealle he wæs swelce Romane þa wyrþe wæron, for
þon þe hie Cristes bebod hyspton, & hit forsawon.
 3.135.14. Ac he hit on him swiþe wræc, & hi him swa laðe
wæron þæt he oft wyscte þæt ealle Romane hæfden ænne
sweoran, þæt he hiene raþost forceorfan mehte; & mid ungemete
mænde þæt þær þa næs swelc sacu swelc þær oft ær
wæs.
 3.135.17. & he self for oft on oþra lond, & wolde gewin
findan, ac he ne mehte buton sibbe.
 3.135.19. Ungelice wæron þa tida, cwæð Orosius,
siþþan Crist geboren wæs, siþþan mon ne mehte unsibbe findan, &
ær þæm hie mon ne mehte mid nanum þingan forbugan.
 3.135.22. On þæm dagum com eac Godes wracu ofer Iuþan,
þæt hie ægþer hæfdon ungeþwærnesse ge betweonum him selfum ge
to eallum folcum; swa þeh hio wæs swiþost on Alexandria þære
byrig.
 3.135.25. & hie Gaius het ut adrifan.
 3.135.25. Þa sendon hie Filonem hiora þone gelæredestan mon
to þon þæt he him sceolde Gaiuses mildse geærendian.
 3.135.27. Ac he hie for þære gewilnunga swiþe bismrade,
& bebead þæt hie mon on ælce healfe hiende þær mon þænne
mehte, & bebead þæt mon afielde diofolgielda þa cirican æt
Hierusalem, & þæt mon his agen deofolgield þærtomiddes asette,
þæt wæs his agen onlicnes.
 3.136.1. & Pilatus he hæfde on þreatunge oþ he hiene
selfne ofstong: he gedæmde urne Dryhten to deaðe.
 3.136.3. Raþe þæs Romane ofslogon Gaius slæpendne.
 3.136.3. Þa funde mon on his maðmhuse twa cista, þa wæron
attres fulle.
 3.136.4. & on oþerre wæs an gewrit, þær wæron on
awritene ealra þara ricestena monna noman þe he acwellan þohte, þæt
he/ hi þe læs forgeate.
 3.136.6. Þa geat mon þæt attor ut on þone sæ, raþe
þæs þær com upp micel wæl deadra fisca.
 3.136.8. Ægþær wæs swiðe gesiene, ge Godes wracu, þa
he þæt folc costigan let, ge eft his mildsung, þa he hie fordon ne let,
swa hit Gaius geþoht hæfde.
 4.136.11. Æfter þæm þe Romeburg getimbred wæs VII
hunde wintra & XCI, þa feng Tiberius Claudius to Romana onwalde.
 4.136.12. On þæm ærestan geare his rices Petrus se apostol
com to Rome, & þær wurdon ærest cristene men þurh his lare.
 4.136.14. Þa woldon Romane ofslean Claudius for Gaiuses þingum
his mæges, þæs ærran cesares, & ealle þa þe þære
mægþe wæron.
 4.136.16. Ac mid þon þe hie þæs cristendomes onfengon, hie
wæron swa geþwære & swa gesibsume þæt hie ealle forgeafon
þæm casere þa fæhþe þe his mæg hæfde wið hie ær
geworht.
 4.136.19. Ond he forgeaf him eallum þæt unryht & þæt
facn þæt hie him don þohte.
 4.136.21. On þære tide gewearð eac oþer tacen on Romana
onwalde, siþþan him se cristendom to com.
 4.136.22. Þæt wæs þæt Dalmatie woldon gesellan
Scribanianuse þæm latteowe hiora cynerice, & siþþan wið Romane
winnan.
 4.136.24. Ac þa hie gesomnod wæron, & hiene to cyninge don
woldon, þa ne mehton hie þa guðfonan upahebban, swa hiora þeaw wæs,
þonne hie onwaldas setton.
 4.136.26. Ac wurdon him selfum wiðerwearde þæt hie hit
æfre ongunnon, & Scribanianus ofslogon.
 4.136.28. Oðsace nu, cwæð Orosius, se, se þe wille
oþþe se þe dyrre, þæt þæt angin nære gestilled for þæs
cristendomes Gode, & gesecge hwær ænig gewin ær þæm
cristendome swa gehwurfe, gif hit ongunnen wære.
 4.137.1. Oþer wundor gewearð eac þy feorþan geare
Claudiuses rices, þæt he self æfter gewinne for, & nan findan ne
mehte.
 4.137.2. On þæm geare wæs micel hungor on Siria & on
Palestina, buton þæt Elena, ætiubena cwen, sealde þæm munucum corn
genog þe wæron æt Hierusalem, for þon þe hio þa wæs niwlice
cristen.
 4.137.6. On þæm fiftan geare Claudiuses rices wearð
oþiewed an igland betuh Theram & Therasiam, V mila brad & V mila
long.
 4.137.7. On þæm seofeþan geare his rices wearð swa micel
ungeþwærnes on Hierusalem betuh þæm þe þær cristene wæron,
þæt þær wæron XXX M ofslagen, & æt þæm geate oftredd,
swa nan mon nyste hwonon sio wroht com.
 4.137.11. On þæm nigeþan geare his rices wearð micel
hunger on Rome, & Claudius het ut adrifan ealle þa Iudan þe
þærbinnan wæron.
 4.137.13. Æfter þæm Romane witan Claudiuse þone hunger
þe him getenge wæs, & he wearð him swa grom, þæt he het ofslean
þara senatorum XXXV, & þara oþerra III hund þe þær ieldeste
wæron.
 4.137.16. Æfter þæm Romane hiene acwealdon mid atre.
 5.137.17. Æfter þæm þe Romeburg getimbred wæs VIII
hunde wintra & IX, feng Nero to Romana onwalde, & hiene hæfde XIIII
gear.
 5.137.18. He hæfde giet þe ma unþeawa þonne his eam
hæfde ær Gaius.
 5.137.19. Toeacan þæm monigfealdum bismrum þe he donde
wæs, he het æt sumum cierre onbærnan Romeburg, & bebead his agnum
monnum þæt hie simle gegripen þæs licgendan feos swa hie mæst
mehten, & to him brohten, þonne hit mon ut oþbrude & gestod him
self on þæm hiehstan torre þe þærbinnan wæs, & ongon wyrcan
scopleoð be þæm bryne.
 5.137.25. Se wæs VI dagas biernende & VII niht.
 5.137.25. Ac he wræc his ungewealdes ærest on þære byrig
hiora misdæda, & siþþan on him selfum, þa he hiene ofstong,
þæt hie Petrus & Paulus gemartredon.
 5.137.28. He wæs monna ærest ehtend cristenra monna.
 5.137.28. Æfter his fielle wearð þara casera mægð
offeallen.
 6.138.1. Æfter þæm þe Romeburg getimbred wæs VIII
hunde wintra & XXIIII, feng Galua se casere to Romana onwalde.
 6.138.2. Þæs on þæm seofeþan monðe hiene ofslog Othon
an mon, & him to þon anwalde feng.
 6.138.5. Sona swa Romane ærest cristenra monna ehton, swa hit
Nero onstealde, swa wurdon ealle þa folc hiora wiðerwinnan þe be eastan
Siria wæron, ge eac hie selfe him betweonum hæfdon ungerædnesse.
 6.138.8. Uitellus, Germania cyning, gefeaht þriwa wið Othon,
& hiene ofslog on þæm þriddan monðe þæs þe hie winnan
ongunnon.
 7.138.10. Æfter þæm þe Romeburg getimbred wæs DCCC
wintra & XXV, feng Uespasianus to Romana onwalde.
 7.138.11. Þa wearð eft sibb ofer ealne Romana anwald, & he
bebead Tituse his suna þæt he towearp þæt templ on Hierusalem, &
ealle þa burg, for þon þe God nolde þæt hie þone cristendom mierde
leng.
 7.138.14. & forbead þæt mon na ðær eft ne timbrede.
 7.138.15. & he fordyde þara Iudena XI hund M: sume he ofslog,
sume on oþer land gesealde, sume he mid hungre acwealde.
 7.138.17. Æfter þæm mon dyde him twæm þone triumphan,
Uespasiane & Tituse.
 7.138.18. Seo onsien wearð þa micel wundor Romanum, for þon
hi ær ne gesawon II men atsæmne ðæron sittan.
 7.138.19. Hi betyndan Ianes dura.
 7.138.20. Æfter þæm Wespasianus gefor on utsihte, on
ðæm nigeþan geare his rices, on anum tune buton Rome.
 8.138.22. Æfter þæm ðe Romeburh getimbred wæs VIII
hunde wintra & XXIX, feng Titus to Romana onwalde, & hine hæfde II
gear.
 8.138.23. He wæs swa godes willan þæt he sægde þæt
he forlure þone dæg þe he noht on to gode ne gedyde.
 8.139.2. He gefor eac on þæm ilcan tune ðe his fæder
dyde, & on þære ilcan adle.
 9.139.4. Æfter þæm þe Romeburg getimbred wæs VIII
hunde wintra & XXX, feng Domitianus to Romana onwalde, Tituses broþor,
& hit hæfde XV gear.
 9.139.6. He wearþ eft ehtend cristenra monna, & wæs on
swa micle ofermetto astigen, þæt he bead þæt man on gelice to him
onbugan sceolde swa to Gode.
 9.139.8. And he bebead þæt mon Iohannes þone apostol
gebrohte on Bothmose þæm iglande, on wræcsiþe from oþrum cristenum
monnum.
 9.139.10. & he bebead þæt mon acwealde eall Dauides cynn,
to þon, gif Crist geboren nære þa giet, þæt he na siþþan
geboren ne wurde; for þon þe witgan sædon þæt he of þæm cynne
cuman sceolde.
 9.139.13. Æfter þæm bebode he wearð self unweorðlice
ofslagen.
 10.139.15. Æfter þæm þe Romeburg getimbred wæs VIII
hund wintra & XLVI, þa feng Nerfa to Romana onwalde; & for þon þe
he/ eald wæs, he geceas him to fultume Traianus þone mon.
 10.139.17. Þa gespræcon hie him betweonum þæt hie wolden
anwendan ealle þa gesetnessa & ealle þa gebodu þe Domitianus hæfde
ær gesett, for þon þe he him wæs ær bæm lað; & heton eft
Iohannes æt his mynstre gebrengan on Effesum from þæm woruldierþum
þe he hwile on wæs.
 10.139.23. Þa gefor Nerfa, & Traianus hæfde þone anwald
XIX/ ger æfter him.
 10.139.24. & he underþiedde Romanum eall þa folc þe him
niwlice geswicen hæfdon.
 10.139.25. & he bebead his aldormonnum þæt hie wæren
cristenra monna ehtend.
 10.140.1. Þa sæde him hiora an, Plenius wæs haten, þæt
he woh bude, & miclum on þæm syngade.
 10.140.2. He hit þa hrædlice eft forbead.
 10.140.4. On þære tide wæron Iudan on miclum geflite &
on micelre unsibbe wið þa londleode þær þær hie þonne wæron,
oþ hiora fela M forwurdon on ægþere hand.
 10.140.6. On þære tide Traianus gefor on utsihte on Seleutia
þære byrig.
 11.140.8. Æfter þæm þe Romeburg getimbred wæs DCCC
wintra & LXVII, feng Adrianus to Romana onwalde, Traianuses nefa, &
hiene hæfde XXI wintra.
 11.140.10. & raðe þæs þe him cristne bec cuþe
wæron þurh ænne þara apostola geongrena, Quadratus wæs haten, he
forbead ofer ealne his onwald þæt mon nanum cristenum men ne abulge; &
gif ænig cristen agylte, þæt se þonne wære beforan him gelædd,
& he him þonne demde self, swa him ryht þuhte.
 11.140.14. He wearð þa Romanum swa leof, & swa weorð
þæt hie hiene nanuht ne heton buton fæder, & him to weorðscipe
hie heton his wif casern.
 11.140.16. & he het ofslean ealle þa Iudiscan men, for þon
þe hie cristene men pinedon; þa wæron on Palestina, þæt mon het
Iudena lond.
 11.140.18. & he bebead þæt mon timbrede on oþerre stowe
Hierusalem þa burg, & þæt hie mon siþþan hete be noman Heliam.
 12.140.21. Æfter þæm þe Romeburg getimbred wæs DCCC
wintra & LXXXVIII, feng Ponpeius to Romana onwalde, þe mon oþre nomon
het Pius.
 12.140.23. & him sealde Iustinus se philosophus ane cristene
boc for hiora freondscipe.
 12.140.24. Siþþan he þa geleornod hæfde, he wearð
cristnum monnum swa leof & swiþe hold oþ his lifes ende.
 13.141.1. Æfter þæm þe Romeburg getimbred wæs DCCCC
wintra & III, feng Marcus Antonius to Romana onwalde mid his breðer
Aureliuse.
 13.141.3. Hie wæron þa ærestan men þe Romana onwald on tu
todældon; & hiene hæfden XIIII winter.
 13.141.4. & hie bebudon þæt mon ælcne cristenne mon
ofsloge.
 13.141.5. Æfter þæm hie hæfdon micel gewin wið Parthe,
for þon þe hie hæfdon awest ealle Capodotiam & Armeniam, & ealle
Siriam.
 13.141.7. Æfter þæm hie genamon frið wið Parthe.
 13.141.8. & him siþþan becom on swa micel hungor &
micel moncwealm, þæt heora feawa to lafe wurdon.
 13.141.10. Æfter þæm him becom on þæt Deniscæ
gewinn mid eallum Germanium.
 13.141.11. Þa on þæm dæge þe hie gefeohtan sceoldon,
him com on swa micel hæte & swa micel þurst þæt hie him heora
feores ne wendan.
 13.141.13. Þa bædon hie þa cristnan men þæt hi heora an
sume wisan gehulpen; & ongeaton þæt hit wæs Godes wracu.
 13.141.14. Þa abædon hie æt þæm ælmihtegum Gode
þæt hit swa swiðe rinde þæt hie hæfdon wæter genog onufan
þære dune, & þæt þær wæs swa micel þunor þæt he
ofslog fela þusend monna gemong þæm gefeohte.
 13.141.18. Þa æfter þæm ealle Romane wurdon cristnum
monnum swa holde þæt hie on monegum templum awriten þæt ælc
cristen mon hæfde frið & sibbe, & eac þæt ælc þara moste
cristendome onfon se þe wolde.
 13.141.21. & Antonius forgef ealle þæt gafol þæt mon
to Rome sellan sceolde, & het forbærnan þæt gewrit þe hit on
awriten wæs, hwæt mon on geare agiefan sceolde.
 13.141.23. & þæs on þæm æfterran geare he gefor.
 14.141.25. Æfter þæm þe Romeburg getimbred wæs DCCCC
wintra/ & XXX, feng Lucius Antonius to rice, & hit hæfde XIII ger.
 14.141.26. He wæs swiþe yfel monn ealra þeawa, buton
þæt he wæs cene, & oft feaht anwig.
 14.141.28. & fela þara senatorum he het ofslean þe þær
betste wæron.
 14.142.1. Æfter an þunor toslog hiora Capitoliam, þæt hus
þe hiora godas inne wæron & hiora diofolgield; & hiora
bibliotheoco wearð onbærned from ligette, & ealle heora ealdan bec
forburnon þærinne.
 14.142.3. Þær wæs a swa micel dem geburnen swa on
Alexandria wæs þære byrig on hiora bibliotheoco, þær forburnon
IIII hund M boca.
 15.142.6. Æfter þæm þe Romeburg wæs getimbred DCCCC
wintra & XLIII, feng Seuerus to Romana onwalde, & hiene hæfde XVII
ger.
 15.142.7. He besæt Piscenius on anum fæstenne, oþ he him
on hond eode; & he hiene siþþan het ofslean, for þon he wolde ricsian
on Sirie & on Egypte.
 15.142.10. Æfter þæm he ofslog Albinus þone mon on
Gallium, for þon þe he eac wolde on hine winnan.
 15.142.11. Siþþan he for on Brettanie, & þær oft
gefeaht wið Peohtas & wið Scottas, ær he þa Brettas mehte wið
hie bewerian.
 15.142.13. & het ænne weall þwyres ofer eall þæt lond
asettan from sæ oþ sæ, & raþe þæs he gefor on
Eforwicceastre.
 16.142.15. Æfter þæm þe Romeburg getimbred wæs DCCCC
wintra & LXII, feng his sunu to rice Antonius, & hit hæfde VII ger.
 16.142.16. He hæfde twa geswostor him to wifum.
 16.142.17. He hæfde folc gegaderad, & wolde winnan on
Parthe, ac he wearð ofslagen on þæm færelte from his agnum monnum.
 17.142.20. Æfter þæm þe Romeburg getimbred wæs DCCCC
wintra & LXX, feng Marcus Aurelius to Romana onwalde, & hiene hæfde
IIII ger.
 17.142.22. Hiene ofslogon eac his agene men, & his modor mid.
 18.143.1. Æfter þæm þe Romeburg getimbred wæs DCCCC
wintra & LXXIIII, feng Aurelianus Alexander to Romana onwalde, & hiene
hæfde XVI gear.
 18.143.3. & Mammea his sio gode modor sende æfter Origenise
þæm gelæredestan mæssepreoste, & hio wearð siþþan cristen
from him & welgelæred, & gedyde þæt hiere sunu wæs cristenum
monnum swiþe hold.
 18.143.6. He gefor mid fierde on Perse, & ofslog Xersan hiora
cyning.
 18.143.7. Æfter þæm he forlet his lif on Magentsan
þære byrig.
 19.143.9. Æfter þæm þe Romeburg getimbred wæs DCCCC
wintra & LXXXVII, feng Maximus to Romana onwalde.
 19.143.10. He bebead eft þæt mon cristene men brocode, &
þæt mon þa godan Mammeam gemartrade, & ealle þa Preostas þe
hiere folgodan, buton Origenis: he oþfleah on Aegypte.
 19.143.13. & Maximus ofslog his agen ealdormon on þæm
þriddan geare his rices on Aquilegia þære byrig.
 20.143.15. Æfter þæm þe Romeburg getimbred wæs DCCCC
wintra & XC feng Gordianus to rice, & hit hæfde VI ger.
 20.143.16. & he ofslog þa twegen gebroðor þe ær
Maximus ofslogan.
 20.143.17. & he self raþe þæs gefor.
 21.143.18. Æfter þæm þe Romeburg getimbred wæs DCCCC
wintra & XCVII, feng Philippus to Romana onwalde, & hiene hæfde VII
ger.
 21.143.19. He wearð diegellice cristen, for þon he eawenga ne
dorste.
 21.143.20. On þæm þriddan geare his rices hit gewearð swa
hit God gestihtade, þæt wæs ymb an M wintra þæs þe Romeburg
getimbred wæs, þæt ægþer ge hiora casere wearð cristen, ge eac
þæt hie þa miclan feorme þigedon Cristes þonces æt þæs
caseres palendsan, þe hie ær ælce geare þigedon at hiora
deofolgildum, deofla þonces: þæt wæs þæt ealle Romane woldon ymb
XII monað bringan togædere þone selestan dæl hiora goda gegearod to
heora/ geblote & hiora siþþan fela wucena ætgædere brucan.
 21.144.4. Æfter þæm Decius, an rice mon, beswac þone
casere, & feng him siþþan to þon anwalde.
 22.144.6. Æfter þæm þe Romeburg getimbred wæs M
wintra & IIII, feng Decius to Romana onwalde, & hiene hæfde III
ger.
 22.144.7. & sona gedyde sweotol tacn þæt he Philippus
ær besierede, mid þæm þe he het cristenra monna ehtan & monege
gedyde to halgum martyrum, & gesette his sunu to þæm onwalde to him,
and raðe þæs hie wurdon begen ætsemne ofslagen.
 23.144.12. Æfter þæm þe Romeburg getimbred wæs M
wintra & VIII, feng Gallus Ostilianus to rice, & hit hæfde II ger.
 23.144.13. Þa wearð eft Godes wracu on Rome: swa longe swa seo
ehtnes wæs þara cristenra monna, swa longe him wæs ungemetlic moncwealm
getenge, þæt nan hus næs binnan þære byrig þæt hit næfde
þære wrace angolden.
 23.144.17. Æfter þæm Emilianus ofslog Gallus, &
hæfde him þone anweald.
 23.144.18. Þæs eac on þæm þriddan monðe hiene mon
ofslog.
 24.144.19. Æfter þæm þe Romeburg getimbred wæs M
wintra & X, þa gesetton Romane II caseras.
 24.144.20. Oþer wæs binnan Romebyrig, Gallienus wæs haten,
oþer wæs mid Emilitum þæm folce, Ualerianus wæs haten.
 24.144.22. Þa sceoldon on siml beon winnende þær hit þonne
þearf wæs.
 24.144.23. Þa bebudon hie begen cristenra monna ehtnesse.
 24.144.23. Ac hrædlice on hie begen com Godes wracu.
 24.145.1. Ualerianus for mid fierde ongean Sapan, Persa cyning,
& þær gefongen wæs.
 24.145.2. & siþþan he wæs Sapan þæm cyninge to
ðon geset, oþ his lifes ende, þæt he swa oft sceolde stupian swa he to
his horse wolde, & he þonne se cyning hæfde his hricg him to
hliepan.
 24.145.5. & þæm oþrum, Gallienuse, wæron monog folc
onwinnende, þæt he his rice mid micellre unweorðnesse & mid micelre
unieðnesse gehæfde.
 24.145.7. Ærest Germanie þe be Donua wæron, forhergedon
Italiam oþ rafennan þa burg; & Swæfas forhergedon ealle Galliam;
& Gotan oferhergedon eall Creca lond, & þa læssan Asiam; &
Sermende genieddon ealle Dati from Romana onwalde; & Hunas forhergedon
Pannoniam; & Parthe forhergedon Mesopotamiam, & ealle Sirie.
 24.145.12. Toeacan þæm Romane hæfdon gewin betuh him
selfum.
 24.145.13. Æfter þæm Gallienus wearð ofslagen on
Medialane þære byrig from his agnum monnum.
 25.145.15. Æfter þæm þe Romeburg getimbred wæs M
wintra & XXV, feng Claudius to Romana onwalde.
 25.145.16. Þy ilcan geare he oferwon Gotan, & hie adraf ut of
Crecum.
 25.145.17. & him Romane gedydan ænne gyldenne scield,
þære dæda to weorðmynte, & ane gyldene anlicnesse, & ahengon
hie/ up on hiora Capitoliam.
 25.145.19. Þæs on þæm æfterran geare he gefor, &
his broþor Quintillus feng to þæm onwalde.
 25.145.20. & þæs on þæm seofonteoþan dæge he
wearð ofslagen.
 26.145.22. Æfter þæm þe Romeburg getimbred wæs M
wintra & XXVII, feng Aurelius to Romana onwalde, & hiene hæfde V ger
& VI monað.
 26.145.23. & adraf Gotan be norþan Donua, & þonan for
on Sirie, & hie geniedde eft to Romana onwalde.
 26.145.25. & siþþan he for on Gallie, & ofslog Tetricum
þone mon, for þy þe he hi him teah to anwalde.
 26.146.1. Æfter þæm he bebead cristenra monna ehtnesse,
& raðe þæs wearþ ofslagen.
 27.146.3. Æfter þæm þe Romeburg getimbred wæs M wintra
& XXXII, feng Tacitus to Romana onwalde, & þæs on þæm sixtan
monþe he wearþ ofslagen on Ponto þæm londe.
 27.146.5. Æfter þæm Floriam feng to þæm onwalde, &
wæs ofslagen þæs on þæm þriddan monþe on Thærsa þæm
londe.
 28.146.8. Æfter þæm þe Romeburg wæs getimbred M wintra
& XXXIII, feng Brobus to Romana onwalde, & hiene hæfde VI ger &
IIII monað.
 28.146.10. & he adyde Hunas of Gallium.
 28.146.10. & he ofslog Saturninus, þe æfter þæm
onwalde wonn.
 28.146.11. Æfter þæm he ofslog Proculus & Bonorum;
þa gierndon eac æfter þæm onwalde.
 28.146.12. Æfter þæm he wearð self ofslagen on Sirmie
þære dune.
 29.146.14. Æfter þæm þe Romeburg getimbred wæs M
wintra & XXXIX, feng Carus to Romana onwalde, & hiene hæfde II ger.
 29.146.15. & gefeaht tuwwa wið Parthe, & geeode hiora
burga twa; þa wæron on Tigris staþe þære ie.
 29.146.17. Raþe þæs hiene ofslog an þunor.
 29.146.17. & his sunu Numerianus feng to þæm onwalde.
 29.146.17. & raþe þæs hiene ofslog his agen sweor.
 30.146.19. Æfter þæm þe Romeburg getimbred wæs M
wintra & XLI, feng Dioclitianus to Romano onwalde, & hiene hæfde XX
wintra.
 30.146.20. He gesette under him gingran casere, Maximus wæs
haten, & hiene sende on Gallie, for þon ðe hie þa niwlice hæfdon
gewinn up ahæfen, ac he hie þa ieðelice ofercom.
 30.147.2. On þære tide wæron Dioclitie III cyningas on
winnende: Caucarius on Bretlande, & Achileus of Egypta londe, & Marseus
of Persum.
 30.147.4. Þa gesette he III caseras under him: an wæs
Maximianus, oþer Constantius, þridda Galerius.
 30.147.6. Maximianus he sende on Affricam, & he oferwonn hiora
wiþerwinnan.
 30.147.7. & Constantius he sende on Gallie, & he oferwonn
Alamanni þæt folc, & siþþan he geeode Brettaniam þæt igland.
 30.147.8. & he self Dioclitianus for on ægypte, &
besæt Achileus þone cyning eahta monað on Alexandria þære byrig,
oð hiene þa burgleode him ageafon, & he siþþan oferhergeade ealle
Egypte.
 30.147.11. & Galerius he sende on Perse, & gefeaht II wið
Marseus þone cyning, þæt hiera naþer næfde sige.
 30.147.13. Æt heora þriddan gefeohte Galerius wearþ
gefliemed, & mid micelre fyrhtnesse com to Dioclitiane.
 30.147.14. Ac he his onfeng mid micelre unweorðnesse, & hiene
het iernan on his agenum purpurum fela mila beforan his rædwæne.
 30.147.16. Æfter þæm þe his mod wæs mid þæm
bismre ahwet, he for eft on Perse, & hie gefliemde, & Marseus gefeng,
& his wif, & his bearn.
 30.147.18. Þa onfeng Dioclitianus Galerius weorðlice.
 30.147.20. Æfter þæm Dioclitianus & Maximianus bebudon
ehtnesse cristenra monna, Dioclitianus eastane, & Maximianus westane.
 30.147.21. & for þon gebode gewurdon fela martyra on X wintra
firste.
 30.147.23. Þa gewearð hi him betweonum þæt hie woldon þa
onwaldas forlætan, & þa purpuran alecgan þa hie weredon, &
woldon hiera dagas on seftnesse geendian.
 30.147.25. & þæt swa gelæston.
 30.147.25. Dioclitianus gesæt on Nicomidio þære byrig,
&/ Maximianus gesæt on Mediolane þære byrig.
 30.147.27. & leton þa onwealdas to Galeriuse & to
Constantiuse.
 30.147.27. & hi hiene todældon siþþan on tu: Galerius
nom Ilirice, & begeondan þæm þone eastende, & þone mæstan
dæl þisses middangeardes; & Constantius nom ealle Italie, &
Affricam, & Ispanie, & Gallie, & Brettanie.
 30.148.2. Ac he wæs hwon giernende þissa woroldþinga &
micelra onwalda, & for þæm he forlet his agnum willan Italiam &
Affricam to Galeriuse.
 30.148.4. Þa gesette Galerius II cyningas under him: oþer
wæs haten Seuerus, þæm he gesealde Italiam & Africam, &
Maximianus he gesette on þa eastlond.
 30.148.7. On þæm dagum Constantius, se mildesta monn, for on
Brettannie, & þær gefor.
 30.148.8. & gesealde his suna þæt rice Constantinuse,
þone he hæfde be Elenan his ciefese.
 30.148.10. Þa wolde Maxentius, Maximianuses sunu, habban þone
anwald on Italiam.
 30.148.11. Þa sende Galerius him ongean Seuerus mid fierde, þe
him se onweald ær geseald wæs, & he þær beswicen wearð from
his agnum monnum, & ofslagen, neah Rafenne þære byrig.
 30.148.13. Þa Maximianus geacsade þæt his sunu feng to
þæm onwalde, he þa hrædlice forlet þa burg þe he on geseten
wæs, & þohte his sunu to beswicanne, & him siþþan fon to
þæm onwalde.
 30.148.16. Ac þa hit se sunu anfunde, þa adræfde he þone
fæder.
 30.148.17. & he fleah on Gallie, & wolde Constantinus
beswican his aþum, & habban him þæt rice.
 30.148.19. Ac hit anfunde his dohtor, & hit Constantinuse
asæde, & he hiene afliemde siþþan on Masiliam; & he þær
ofslagen wearð.
 30.148.21. Þa gesealde Galerius Lucinuse Italiam & Affricam;
& he het ealle þa cristnan þe þær betste wæron gebringan on
elþeode.
 30.148.23. Æfter þæm he wearð on micelre untrumnesse,
& him to gehet monigne læce.
 30.148.24. & heora nan him ne mehte bion nane gode.
 30.148.24. Ac him sæde heora an þæt hit wære Godes
wracu.
 30.148.25. Þa het he þæt mon þa cristnan eft gebrohte on
heora earde, ælcne þær he ær wæs; swa þeah he gefor on
þære mettrymnesse, & Lucinius feng to þæm onwalde.
 30.149.1. Æfter þæm weraþ gewinn betuh Constantinuse
& Maxentiuse, & raðe þæs Constantinus ofslog Maxentius binnan
Rome, æt þære brycge þe mon Moluia het.
 30.149.3. On þæm dagum Maximinus bebead cristenra monna
ehtnesse, & raðe þæs gefor on Tharsa þære byrig.
 30.149.5. On þæm dagum Lucinius bebead þæt nan cristen
mon ne come on his hierede ne on his færelte.
 30.149.6. & raþe þæs wearð gewin betuh him & betuh
Constantinuse & oftrædlica gefeoht, oþ Constantinus gefeng Lucinius,
& hiene siþþan het beheafdian, & siþþan feng to eallum Romana
onwalde.
 30.149.10. On þæm dægum Arrius se mæssepresbyter wearþ
on gedwolan ymb þone ryhtan geleafan.
 30.149.11. Ymb þone timan wæs gegaderad III hund biscepa &
eahtatiene, hiene to oferflitanne & to amansumianne.
 30.149.13. On þæm dagum Constantinus ofslog Crispum his sunu,
& Lucinius his swostor sunu, þæt nan monn nyste hwæt se gylt
wæs, buton him anum.
 30.149.15. Æfter þæm he underþiedde him selfum monege
þeoda þe ær wæron Romanum ungewilde.
 30.149.16. & het atimbran ane burg on Crecum, & het hie be
him hatan Constantinopolim.
 30.149.17. He bebead ærest monna þæt mon cirican timbrede,
& þæt mon beluce ælc diofolgieldhus.
 30.149.19. He gefor ymb XXXI wintra þæs þe he rice hæfde,
on anum tune neah Nicomedio þære byrig.
 31.149.21. Æfter þæm þe Romeburg getimbred wæs M
wintra & XCI, feng Constantius to þæm onwalde mid his II broþrum,
Constantine & Constante.
 31.149.23. & he Constantius hit hæfde XXIIII wintra.
 31.149.23. Hie wurdon ealle þa gebroþor on þæm Arianiscan
gedwolan.
 31.149.24. Constantinus & Constans wunnon him betweonum, oþ
Constantinus/ wearð ofslagen.
 31.149.26. Æfter þæm Magnentius ofslog Constans, & feng
him to þæm rice, þæt wæs Galliam & Italiam.
 31.149.27. On þæm dagum Ilirice gesetton Ueteromonem þone
mon to hiora anwealde, to þon þæt hie siþþan mehten winnan wið
Magnentiuse; & hi hiene nieddon to leornunga, þeh he gewintred wære.
 31.150.3. Ac Constantinus hiene benæmde ægþer ge þæs
onwaldes, ge þære purpuran þe he werede, ge þære scole þe he on
leornode.
 31.150.5. Æfter he gefeaht wið Magnentiuse, & hiene
gefliemde, & bedraf into Luchina þære byrig; & he hiene selfne
siþþan ofsticode.
 31.150.7. Æfter þæm Constantius gesette Iulianus to casere
under him, se wæs ær þæm to diacone gehalgod, & sende hiene on
Gallie mid firde; & he hrædlice oferwon ealle þe þa on Gallie
wunnon; & wæs æfter þære dædæ swa up ahæfen þæt he
wolde ealne Romana onwald him geagnian, & mid firde wæs farende þær
Constantius/ wæs mid oþerre fierde wiþ Parhte.
 31.150.12. Þa he þæt geacsade & him ongeanweard wæs,
þa he gefor on þæm færelte.
 31.150.13. & Iulianus feng to þæm onwalde, & hiene
hæfde an gear & eahta monað.
 31.150.14. Þa wæs he sona geornfull þæt he wolde
diegellice þone cristendom onwendan & forbead openlice þæt mon nane
fæste boc ne leornode, & sæde eac þæt nan cristen mon ne moste
habban nænne his sunderfolgeþa, & hie mid þæm þohte beswican.
 31.150.18. Ac ealle hie wæron þæs wordes, swa we hit eft
secgan hierdon, cwæð Orosius, þæt him leofre wæs se cristendom to
beganne þonne his scira to habbanne.
 31.150.22. Æfter þæm he gegaderade fierd, & wolde faran
on Perse, & bebead, þonne he eft wære eastane hamweard, þæt mon
hæfde anfiteatrum geworht æt Hierusalem, þæt he mehte Godes þeowas
on don, þæt hie dior þærinne abite.
 31.150.25. Ac god gewræc on þæm færelte swiþe
gedafenlice on þæm arleasan men his arlease geþoht, mid þæm
þæt hiene gemette an mon, þa he for from Actesifonte þære byrig,
gelicost þæm þe he fliema wære, & him sæde þæt he hiene
mehte lædan þurh þæt westen, þæt he on Perse on ungearwe
become.
 31.150.30. Ac þa he hiene tomiddes þæs westennes hæfde
gelædd, þa geswac he him þæt nan mon nyste þæs færeltes
hwær he com, ac foran hwærfigiende geond þæt westen, þæt he
nyste hwær he ut sceolde, oþ þæs folces wæs fela forworden,
ægþer ge for þurste ge for hæte.
 31.151.2. Þa com him ongean an uncuð mon, & ofstong
Iulianus.
 32.151.3. Æfter þæm þe Romeburg getimbred wæs M
wintra & I hund & XVII, feng Iuuinianus to Romana onwalde.
 32.151.4. Hiene mon geceas on þæm westenne, þy ilcan dæge
þe mon Iulianus ofstong.
 32.151.5. He gesealde Persum Nissibi þa burg, & healfe
Mesopotamiam þæt lond, wiþ þæm þe hie of þæm londe mosten
buton laþe.
 32.151.7. On þæm eahtoþan monþe þæs þe he to
þæm onwalde feng, he wolde faran on Ilirice.
 32.151.9. Þa wæs he sume niht on anum nicealtan huse.
 32.151.9. Þa het he betan þærinne micel fyr, for þon hit
wæs ceald weder.
 32.151.10. Þa ongon se cealc mid ungemete stincan; þa wearþ
Iuninianus/ mid þæm bræþe ofsmorod.
 33.151.13. Æfter þæm þe Romeburg getimbred wæs M
wintra & XCVIII, feng Ualentinianus to Romana onwalde, & hiene hæfde
endlefan gear.
 33.151.15. He wæs ær þæm Iulianuses cempena ealdormon.
 33.151.15. He him bebead þæt he forlete þone his cristendom
oððe his folgað.
 33.151.16. Þa wæs him leofre þæt he forlete his folgað
þonne þone cristendom; ac him gefylste God eft to maran are, þa he þa
læssan for his lufan forlet, & þæt he þæs ilcan rices ahte
geweald þe his wiðerwinna ær ahte.
 33.151.20. Raðe þæs he gesealde Ualente his breðer healf
his rice.
 33.151.20. & he het ofslean Percopiosus, þe þa ricsian
wolde, & monege oðre mid him.
 33.151.22. Ualens wæs gelæred from anum Arrianiscan biscepe,
Eudoxius wæs haten, ac he hit hæl swiðe fæste wið his broðor,
for þon he wiste þæt he hit on him wrecan wolde, gif he anfunde þæt
he on oþran geleafan wære, on oþran he self wæs, for þon he wiste
hu fæstmod he wæs ær on his geleafan, þa he læssan onwald
hæfde.
 33.151.27. On þæm ilcan geare Godenric, Gotena cyning, gedyde
fela martyra on his þeode cristenra monna.
 33.152.1. On þæm dagum Ualentinianus geniedde eft þa Seaxan
to hiera agnum lande, þa hie woldon winnan on Romane; þa wæron
eardfæste neh þæm garsecge.
 33.152.3. & Burgendum he gestierde eac þæt hie on Gallie
ne wunnon; mid þæm him wæs swiþost gestiered þæt him mon gehet
fulwiht.
 33.152.5. On þæm enleftan geare his rices Sermende hergedon on
Pannoniam; þa he þiderweard wæs mid fierde, þa gefor he on blodryne.
 34.152.8. Æfter þæm þe Romeburg getimbred wæs M
wintra & an hund & XXVIIII, feng Ualens, Ualentinianuses broþor, to
Romana onwalde; & Gratianus, Ualentinianuses sunu, feng to Italia anwalde,
& to Gallia, & to Ispania, under Ualense.
 34.152.11. He þa Ualens oðewde openlice þæt he ær
diegellice gehyd hæfde, swa þæt he bebead þæt munecas, þe
woroldlica þing forgan sculon, & wæpna gefeoht, þæt hie wæpena
namen, & mid þæm fuhte, & yfel dyde mid oþrum monnum.
 34.152.15. & sende on Egypte & het toweorpan eal þa
munuclif þe his broðor ær gestaþelade; & sume þa munecas he het
ofslean, sume on elþiede fordrifan.
 34.152.18. On þæm dagum Firmus wæs haten sum mon on
Africum, se wæs þær wilniende þæs onwaldes.
 34.152.19. Þa sende Ualens þider Theodosius his ealdormon mid
fierde/, þæs godan þeodosiuses fæder, þe eft wæs casere.
 34.152.21. On þæm færelte Firmus wearð gefangen, &
forþ gelæded to sleanne.
 34.152.22. Þa bæd he self þæt hiene mon ær gefulwade,
& þa he gefulwad wæs, he wæs þurh þæs mæssepreostes lare
þe hiene fulwade on swa fullum geleafan heofonrices, þæt he cwæð to
ðæm folce, Doð nu swa ge willen, & him self leat forþ þæt him
mon aslog þæt heafod of, & wearð Cristes martyre.
 34.152.27. On ðæm dagum Gratianus gefeaht on Gallium wið
Alomonne þæm folce, & heora fela M ofslog.
 34.152.28. On þæm ðriddan geare his rices, þa he þæt
mæste woh dyde wið þa Godes þeowas, þa adrifon hine Gotan ut of
hiora earde, & hie foran siþþan ofer Donua þa ea on Ualenses rice,
& wilnedon to him þæt hie mosten on his rice mid friðe gesittan.
 34.153.4. Þa oferhogode he þæt he him aðer dyde, oþþe
wiernde, oþþe tigþade, ac hie let sittan þær þær hie woldon.
 34.153.5. Ac his gerefan & his ealdormen nieddon hi æfter
gafole, & micel geflit hæfdon ymb þæt, oþ þa Gotan hie mid
gefeohte gefliemdon.
 34.153.7. Þa Ualens þæt geacsade on Antiochia þære
byrig, þa wearð he swiþe sarig, & geþohte his misdæda, hu hi
hiene bædon ryhtes geleafan & fulwihtes bæðes, & he him sende
Arrianisce biscepas to lareowum & gedwolmen, swa he self wæs, &
hwæt he hæfde Godes þeowum on oftsiþas to laðe gedon; het þeh
sendon æfter, þær he ænigne libbendne wiste, þeh he þæt to
late dyde & him siþþan het gearian.
 34.153.14. On þæm feorþan geare his rices he gefeaht wiþ
Gotan, & gefliemed wearð, & bedrifen on anne tun, & þær
wearð on anum huse forbærned.
 34.153.16. Þær wæs swiþe ryht dom geendad þæt hie
þone woroldlice forbærndon þe hie þohte bærnan on ecnesse.
 35.153.18. Æfter þæm þe Romeburg getimbred wæs M
wintra & C & XXXIII, feng Gratianus to Romana onwalde, & hiene
hæfde VI ger; & gesette Theodosius him to fultume, for þon him
geþuhte þæt þa þeoda þa hiora wiðerwinnan wæron wæren to
swiðe gestrongade þæt hie mon leng ne mehte mid gefeohtum oferswiþan.
 35.153.22. Ac Theodosius genam friþ wið hie, & on þære
sibbe he lædde Athanaricus hiora cyning mid him to Constantinopolim
þære byrig; & þær raðe þæs his lif geendade.
 35.153.25. Raðe þæs þe Gotan angeaton hu god Theodosius
wæs, ægþer ge hie, ge ealle þa þeoda þe on Sciþþium wæron,
gecuron his frið.
 35.153.28. On þæm dagum gecuron Brettanie Maximianus him to
casere ofer his willan.
 35.153.29. Se wære wierðe ealra Romana onwaldes for his
monigfealdum duguðum, buton þæt he þa wiþ his hlaford won for oðra
monna lare.
 35.154.1. & raðe þæs for on Gallie, & Gratianus
ofslog, & Ualentinianus his broðor he adraf ut of Italiam, þæt he
oðfleah to Theodosiuse.
 36.154.4. Æfter þæm þe Romeburg getimbred wæs M
wintra & C & XXXVIII, feng Theodosius to Romana onwalde, & hiene
hæfde XI ger.
 36.154.6. He hæfde VI gearum ær onwald ofer þa
eastdælas.
 36.154.6. He þa Theodosius wæs þencende hu he Gratianus his
hlaford gewrecan mehte, & eac his broðor on þæm onwalde gebringan.
 36.154.8. & fird gelædde on Italie, þær Maximus mid
firde bad æt Aquilegia þære byrig, & his ealdormen Andregatia
hæfde beboden þa clusan to healdanne.
 36.154.10. Ac se ealdormon hie betæhte lyþrum monnum to
healdonne, & þohte him self on scipun to farenne east ymbutan, &
þonne bestelan on Theodosius hindan.
 36.154.13. Ac mid þæm þe he from þære clusan afaren
wæs wiþ þara scipa, þa com Theodosius þærto, & funde
þæræt feawa men, þa wæron yfele & earge; & he hie raðe
aweg/ aþewde, & þa clusan tobræc, & siþþan for ofer þa
muntas, oþ he com to Aquilegia, & Maximus ofslog.
 36.154.17. Þa þæt se ealdormon hierde, þa adrencte he
hiene selfne.
 36.154.18. Hu ieðelice God geendade þæt micle gewin mid
hiora twegea fielle, þe Maximus & his ealdormon hæfdon up ahæfen
mid monigum þeodum.
 36.154.21. Æfter þæm feng eft Ualentinianus to his rice.
 36.154.21. & þæs ymb II ger, þa he on Gallie com, hiene
ofsmorode Ambogestes his ealdormon, & hiene siþþan mid rapum be
þæm sweoran up aheng, gelicost þæm þe he hiene self unwitende
hæfde awierged; & gesette Eugenius to þæm rices noman, þæt he
casere wære, & feng him self to þæm onwalde, for þon þe he ne
mehte self habban þæs onwaldes noman, for þy he næs Romanisc; ac
lærde þone oþerne þæt he diofolgield georne beeode.
 36.154.28. Þa gelædde Theodosius eft fird wið him twæm to
þære ilcan clusan þe he ær hæfde wið Maximus.
 36.154.29. Þa sende Theodosius Gotene fultum beforan him,
þæt hie þa clusan tobræcon; ac hie wurdon utan ymbfaren of þæm
muntum, & ealle ofslagen: þæt wæron X M.
 36.155.1. Þa for Theodosius þiderweard, & wiste þæt
hiene mon wolde mid þæm ilcan wrence beþridian.
 36.155.2. Þa hie togædereweard foran, þa þohton Eugenius
& Arbogestes þæt hie sceoldon ærest of þæm muntum hie gebigan
mid hiora flana gescotum, ac him onsende God swelcne wind ongean þæt hie
ne mehton from him nænne flan asceotan, ac ælc com oþer þara,
oþþe on hie selfe, oþþe on þa eorþan.
 36.155.7. & Theodosius hæfde þone wind mid him þæt
his fultum mehte mæstra ælcne heora flana on hiora feondum afæstnian.
 36.155.9. Þær wearð Eugenius ofslagen, & Arbogastes
ofstang hiene selfne.
 36.155.10. Æfter þæm Theodosius for on Italie.
 36.155.10. Þa he com to Mægelan þære byrig, þa geendade
he his lif, & betahte his twæm sunum þone onwald.
 37.155.13. Æfter þæm þe Romeburg getimbred wæs M
wintra & C & XLIX, feng Archadius to anwalde, to þæm eastdæle,
& hine hæfde XII ger; & Onorius to þæm westdæle, &
nugiet hæfð, cwæð Orosius.
 37.155.15. & for þæm þe hie geonge wæron, he hie
betahte his twæm ealdormonnum to bewitanne: Archadius wæs betaht
Rufinuse, & Onorius wæs betaht Stilecan.
 37.155.18. Ac hie gecyðdon raðe þæs hwelce hlafordhyldo hi
þohton to gecyþanne on hiora ealdhlafordes bearnum, gif hi hit þurhteon
mehten: Rufinus wolde habban him self þone anwold þær east, &
Stileca wolde sellan his suna þisne her west.
 37.155.21. & for þæm feondscipe he forlet Gotan on Italie
mid hiora twam ciningum, Alrican & Rædgotan, & þohte, siþþan
þæt folc oferfunden wære, þæt hie siþþan wolde eall þæt
he wolde; & wende eac þæt he þæm Gotan þæs gewinnes mehte
raðe gestieran, for þon he of hiora lande geboren wæs.
 37.155.26. Raðe þæs Alrica wearð cristen; & Rædgota
hæþen þurhwunade, & dæghwamlice wæs blotende diofolgildum mid
monslihtum, & simle him wæs leofast þæt þa wæron Romanisce.
 37.156.1. Nugiet eow Romane mæg gescomian, cwæð Orosius,
þæt ge swa heanlic geþoht sceoldon on eow geniman for anes monnes ege
& for anes monnes geblote, þæt ge sædon þæt þa hæðnan
tida wæron beteran þonne þa cristnan, & eac þæt eow selfum
wære betere þæt ge eowerne cristendom forleten, & to þæm
hæðeniscan þeawum fenge, þe eowre ieldran ær beeodon.
 37.156.6. Ge magon eac geþencan hu hean he eft wearþ his
geblota & his diofolgilda þe he on gelifde, þa þa ge hiene gebundenne
hæfdon, & hiene siþþan atugon swa swa ge woldon, & ealne his
fultum.
 37.156.9. Þæt wæs, swa swa ge selfe sædon, II C M, swa
eower nan ne wearð gewundod.
 38.156.11. Æfter þæm þe Romeburg getimbred wæs M
wintra & C & IIII & siextegum, God gedyde his miltsunge on Romanum,
þa þa he hiora misdæda wrecan let, þæt hit þeh dyde Alrica se
cristena cyning & se mildesta.
 38.156.14. & he mid swa lytle niþe abræc Romeburg,
þæt he bebead þæt mon nænne mon ne sloge, & eac þæt man
nanuht ne wanade ne ne yfelade þæs þe on þæm ciricum wære.
 38.156.16. & sona þæs on þæm þriddan dæge hie
aforan ut of þære byrig hiora agnum willan, swa þær ne wearð nan
hus hiora willum forbærned.
 38.156.19. Þær genom Hettulf, Alrican mæg, Onorius swostor
þæs cyninges, & siþþan wið hine geþingade, & hi him to
wife nam.
 38.156.20. Siþþan sæton þa Gotan þær on lande, sume
be þæs caseres willan, sume his unwillan; sume hi foron on Ispanie, &
þær gesæton, sume on Affrice.

END_TEXT
START_TEXT

BoHead
B9.3.1.
Boethius, The Consolation of Philosophy, Headings: Sedgefield 1899, 3-6.



 1. Ærest hu Gotan gewunnon Romana rice, & hu Boetius hi
wolde eft berædan, & ðeodric þa þæt anfunde, & hine het on
carcerne gebringan.
 2. Hu Boetius on þam carcerne his sar seofiende wæs.
 3. Hu se Wisdom com to Boetie ærest inne on þam carcerne,
& hine ongan frefrian.
 4. Hu Boetius hine singende gebæd, & his earfoðu to Gode
mænde.
 5. Hu se Wisdom hine eft rete & rihte mid his andsworum.
 6. Hu he him rehte bispell bi þære sunnan & bi oðrum
tunglum & be wolcnum.
 7. Hu se Wisdom sæde þam Mode þæt him naht swiðor
nære þonne hit forloren hæfde þa woruldsælða þe hit ær to
gewunod hæfde. & sæde him bispell hu he hit macian sceolde gif he
heora þegen beon sceolde; & be þæs scipes segele, & hu his
godena weorca ealra wolde her on worulde habban lean.
 8. Hu þæt Mod andsworede þære Gesceadwisnesse, &
sæde þæt hit hit æghwonan ongeate scyldig; eac sæde þæt hit
wære ofseten mid ðæs laþes sare, þæt hit ne mihte him
geandsworian.  þa cwæð se Wisdom: þæt is nu git þinre
unrihtwisnesse þæt ðu eart fulneah forþoht; tele nu þa gesælþa
wið þam sorgum.
 9. Ða ongan se Wisdom eft secgan bispell be þære sunnan, hu
heo oferliht ealle oþre steoran, & geþiostraþ mid hire leohte; &
hu þone smyltan sæ þæs windes yst.
 10. Hu Boetius sæde hu swytole ongiten hæfde þæt hit
eall soð wære þæt se Wisdom sæde; & seo orsorhnes, & þa
sælða þe he ær wende þæt gesælða beon sceoldan, nauhtas
næran & hu se Wisdom sæde þæt he ne mihte gereccan þæt he
ungesælig wære; sæde þæt his ancor wære þa git fæst on
eorþan.
 11. Hu seo Gesceadwisnes him andsworede & cwæþ þæt
heo wende þæt heo hine hwæthwegnunges up ahafen hæfde & fulneah
gebroht æt þam ilcan weorþscipe þe he ær hæfde. & acsode
hine hwa hafde eall þæt he wolde on þisse worulde; sume habbað
æþelo & nabbaþ are.
 12. Hu se Wisdom hine lærde, gif he fæst hus timbrian wolde,
þæt he hit ne sette up on þone hehstan cnoll.
 13. Hu se Wisdom sæde þæt hie meahtan ða smealicor
sprecan, forþamþe seo lar hwæthwegnunges eode on his andgit.
 14. Hu þæt Mod cwæð hwi him ne sceolde lician fæger
land; & hu se Wisdom ahsode hwæt him belumpe to hira fægernesse.
 15. Hu seo Gesceadwisnes sæde hu gesælig seo forme eld
wæs.
 16. Hu se Wisdom sæde þæt hi hi woldon ahebban for þam
anweald oð ðone heofen; & be ðeodrices anwealde & Nerones.
 17. Hu þæt Mod sæde þæt him næfre seo mægþ
& seo gitsung forwel ne licode, buton to laþe he tilade.
 19. Be hlisan.
 19. Be hlisan.
 20. Be þære wiðerweardan wyrde, & be þære
orsorgan.
 21. Be þæs ælmihtigan Godes anwealde; hu he welt eallum his
gesceaftum.
 22. Hu se Wisdom & seo Gesceadwisnes hæfdon þæt Mod
aret ægþer ge mid smealicre spræce ge mid wynsuman sange.
 23. Hu se Wisdom lærde þone þe he wolde wæstmbære land
sawan, þæt he atuhge of ærest þa þornas, & þa fyrsas, &
þa unnyttan weod. & hu he sæde gif hwa biteres hwes onberede, þæt
him þuhte beobread þi swetre.
 24. Hu menn willniað þurh ungelice gearnunga cuman to anre
eadignesse.
 25. Hu God welt ealra gesceafta mid þam bridlum his anwealdes,
& hu ælc gesceaft wrigað wið hire gecyndes, & wilnað þæt
hit cume þider ðonan þe hit ær com.
 26. Hu se Wisdom sæde þæt men mihton be Gode swelce hi
mæte; & hwæþer se wela mihte þone mon gedon swa weline þæt
he maran ne þorfte; & hwæþer Boetie eall his woruld licode þa he
gesælgost wæs.
 27. Hu se weorðscipe mæg gedon tu ðing: ðone dysegan þam
oðrum dysegum weorþne; & hu Nonius wæs forcweden for þam gyldenan
scridwæne; & hu ælces monnes yfel bið þy openre gif he anwald
hæfð.
 28. Be Nerone ðam casere.
 29. Hwæðer þæs cyninges neawest & his freondscipe
mæge ænigne mon weligne & waldendne gedon; & hu þa oðre
friend cumað mid þam welan & eft mid þam welan gewitað.
 30. Hu se scop sang þæt ma manna fægnodon dysiges folces
gedwolan þonne hie fægnedon soþra spella, þæt is þæt hi wendon
his beteran þonne he wære; þonne fægniað hi þæs þe hi
sceamian sceolde.
 31. Hu se sceal fela nearanessa geþolian þe þæs lichoman
lustas forlætan nele. & hu mon mæg ðy ilcan weorce cweþan
þæt netenu send gesælige, gif man cwið þæt þa men sen
gesælige þa heora lichoman lustum fulgað.
 32. Hu þes anwearda wela merð þa men þe beoþ atihte to
þam soðum gesælðum; & hu se wisdom is an anlipe cræft þære
sawle, & is þeah betera ðonne ealle þæs lichoman cræftas. &
þeah hwa gegaderie ealle þas andweardan god, þonne ne mæg he no þe
raðor beon swa welig swa he wolde, ne he eft him næfð þæt þæt
he ær wende.
 33. Hu se Wisdom hæfde getæht þam Mode þa anlicnessa
þara soðena sælþa; wolde hi þa selfe getæcan, & be þam fif
gesælðum: þæt is wela & anweald & weorðscipe &
foremærnes & willa.
 34. Hu se Wisdom hæfde gereht hwæt þæt hehste god
wæs; wolde him þa gereccan hwær hit wæs, & hu of þam mycelan
gode cumað þa læssan.
 35. Hu se Wisdom lærde þæt Mod þæt hit sohte oninnan
him þæt hit ær ymbutan hit sohte, & forlæte unnytte ymbhogan swa
he swiðost mihte. & hu God wealt ealra gesceafta & eallra goda mid
þam steorroðre his godnesse.
 36. Hu þæt Mod sæde þam Wisdome þæt hit ongeate
þæt him God reahte þurh hine þæt þæt he rehte; & forhwy se
goda God læte ænig yfel beon. & hu seo Gesceadwisnes bæd þæt
Mod þæt hit sæte on hire scridwæne, & heo sceolde beon his
ladteaw. & hu heo sæde þæt tu ðing wæren, willa & anweald;
gif hwam þara auþres wana wære, þæt heora ne mihte naðer buton
oþrum nauht don.
 37. Be þam ofermodan rican & unryhtwisan, & hu mon hehþ
þone heafodbeah æt þæs ærneweges ende, & hu mon sceolde
ælcne mon hatan be þam deore þe he gelicost wære.
 38. Be Troia gewinne; hu Eulixes se cyning hæfde twa ðeoda
under þam casere, & hu his þegnas wurdan forsceapene to wildeorum.
 39. Be ryhtre fiounge & be unrihtre, & be ryhtum eadleane,
& hu mistlicu witu & manigfeald earfoðu oft cumað to þam godum
swa hi to þam yfelum sceoldan; & be þære foreteohunga Godes & be
þære wyrde.
 40. Hu ælc wyrd beoð god, sam heo mannum god þince, sam heo
him yfel þince.
 41. Hu Omerus se goda sceop herede þa sunnan, & be þam
freodome.
 42. Hu we sceoldan eallon mægne spyrian æfter Gode, ælc be
his andgites mæþe.

END_TEXT
START_TEXT

Bo
B9.3.2.
Boethius, The Consolation of Philosophy: Sedgefield 1899, 7-149.



 1.7.1. ON ðære tide ðe Gotan of Sciððiu mægðe wið
Romana rice gewin up ahofen, & mid heora cyningum, Rædgota &
Eallerica wæron hatne, Romane burig abræcon, & eall Italia rice
þæt is betwux þam muntum & Sicilia þam ealonde in anwald gerehton,
& þa æfter þam foresprecenan cyningum Þeodric feng to þam ilcan
rice.
 1.7.6. Se ðeodric wæs Amulinga; he wæs cristen, þeah he
on þam arrianiscan gedwolan þurhwunode.
 1.7.7. He gehet Romanum his freondscipe, swa þæt hi mostan
heora ealdrihta wyrðe beon.
 1.7.8. Ac he þa gehat swiðe yfele gelæste, & swiðe
wraðe geendode mia manegum mane.
 1.7.10. þæt wæs to eacan oðrum unarimedum yflum þæt
he Iohannes þone papan het ofslean.
 1.7.11. þa wæs sum consul, þæt we heretoha hatað,
Boetius wæs gehaten; se wæs in boccræftum & on woruldþeawum se
rihtwisesta.
 1.7.13. Se þa ongeat þa manigfealdan yfel þe se cyning
Ðeodric wið þam cristenandome & wið þam romaniscum witum dyde.
 1.7.15. He þa gemunde þara eðnessa & þara ealdrihta
þe hi under þam caserum hæfdon heora ealdhlafordum.
 1.7.17. þa ongan he smeagan & leornigan on him selfum hu he
þæt rice þam unrihtwisan cyninge aferran mihte, & on ryhtgeleaffulra
& on rihtwisra anwealde gebringan.
 1.7.19. Sende þa digellice arendgewritu to þam kasere to
Constentinopolim, þær is Creca heahburg & heora cynestol, forþam se
kasere wæs heora ealdhlafordcynnes.
 1.7.22. bædon hine þæt he him to heora cristendome & to
heora ealdrihtum gefultumede.
 1.7.23. þa þæt ongeat se wælhreowa cyning ðeodric, þa
het he hine gebringan on carcerne & þærinne belucan.
 1.7.24. þa hit ða gelomp þæt se arwyrða wæs on swa
micelre nearanesse becom, þa wæs he swa micle swiðor on his mode
gedrefed swa his mod ær swiðor to þam woruldsælþum gewunod wæs.
 1.8.2. & he þa nanre frofre beinnan þam carcerne ne
gemunde; ac he gefeoll niwol ofdune on þa flor, & hine astrehte swiðe
unrot, & ormod hine selfne ongan wepan & þus singend cwæð: ða
lioð þe ic wrecca geo lustbærlice song ic sceal nu heofiende singan,
& mid swiþe ungeradum wordum gesettan, þeah ic geo hwilum gecoplice
funde; ac ic nu wepende & gisciende ofgeradra worda misfo.
 2.8.9. Me ablendan þas ungetreowan woruldsælþa, & me
þa forletan swa blindne on þis dimme hol & me þa bereafodon ælcere
lustbærnesse þa ða ic him æfre betst truwode; þa wendon hi me heora
bæc to, & me mid ealle from gewitan.
 2.8.12. To hwon sceoldan la mine friend seggan þæt ic
gesælig mon wære?
 2.8.13. Hu mæg se beon gesælig se þe on þam gesælþum
þurhwunian ne mot?
 3.8.15. ÞA ic þa þis leoð, cwæð Boetius, geomriende
asungen hæfde, þa com þær gan in to me heofencund Wisdom, &
þæt min murnede mod mid his wordum gegrette, & þus cwæð: Hu ne
eart ðu se mon þe on minre scole wære afed & gelæred?
 3.8.18. Ac hwonon wurde þu mid þissum woruldsorgum þus
swiðe geswenced?
 3.8.20. buton ic wat þæt þu hæfst þara wæpna to
hraðe forgiten þe ic þe ær sealde.
 3.8.21. ða clipode se Wisdom & cwæð: Gewitaþ nu
awirgede woruldsorga of mines þegenes mode, forþam ge sind þa mæstan
sceaþan.
 3.8.23. Lætaþ hine eft hweorfan to minum larum.
 3.8.24. ða eode se Wisdom near, cwæð Boetius, minum
hreowsiendum geþohte, & hit swa niowul þa hwæthwega up arærde;
adrigde þa mines modes eagan, & hit fran bliþum wordum hwæðer hit
oncneowe his fostermodor.
 3.8.27. Mid þam þe ða þæt Mod wið his bewende, þa
gecneow hit swiðe sweotele his agne modor; þæt wæs se Wisdom ðe hit
lange ær tyde & lærde.
 3.9.2. Ac hit ongeat his lare swiðe toterenne & swiðe
tobrocene mid dysigra hondum, & hine þa fran hu þæt gewurde.
 3.9.4. ða andwyrde se Wisdom him & sæde þæt his
gingran hæfdon hine swa toterenne, þær þær hi teohhodon þæt
hi hine eallne habban sceoldon. ac hi gegaderiað monifeald dysig on ðære
fortruwunga & on þam gilpe, butan heora hwelc eft to hyre bote gecirre.
 3.9.9. ða ongan se Wisdom hreowsian for þæs Modes
tydernesse, & ongan þa giddian & þus cwæð: Eala on hu
grundleasum seaðe þæt mod drigð, þonne hit bestyrmað þisse
worulde ungeþwærnessa.
 3.9.12. Gif hit þonne forget his ahgen leoht, þæt is ece
gefea, & ðringð on þa fremdan þistro, þæt sind woruldsorga,
swa swa ðis Mod nu deð, nu hit nauht elles nat butan gnornunga.
 3.9.15. þa se Wisdom þa & seo Gesceadwisnes þis leoð
asungen hæfdom, þa ongan he eft sprecan & cwæð to þan Mode: Ic
geseo þæt þe is nu frofres mare þearf þonne unrotnesse.
 3.9.18. Forþan gif þu þe ofsceamian wilt þines gedwolan,
þonne onginne ic þe sona beran & bringe mid me to heofonum.
 3.9.19. þa andsworode him þæt unrote Mod & cwæð:
Hwæt la hwæt, sint þis nu þa god & þa edlean þe þu ealne
weg gehete þam monnum þe þe heorsumian woldan?
 3.9.22. Is þis nu se cwide þe þu me geo sædest þæt se
wisa Plato cwæde, þæt was þæt nan anweald nære riht butan
rihtum þeawum?
 3.9.24. Gesihst þu nu þæt þa rihtwisan sint laðe &
forþrycte, forþam hi þinum willan woldan fulgan, & þa unryhtwisan
seondan up ahafene þurh heora won dæda & þurh heora selflice?
 3.9.27. þæt hi ðy eð mægen heora unriht gewill
forðbringan hi sind mid gifum & mid gestreonum gefyrðrode.
 3.9.28. Forþam ic nu wille geornlice to Gode cleopian.
 3.9.29. Ongan ða giddien, & þus singende cwæð: EALA
þu scippend heofones & eorþan, þu þe on þam ecan setle ricsast,
þu þe on hrædum færelde þone heofon ymbhweorfest, & þa tunglu
þu gedest þe gehyrsume, & þa sunnan þu gedest þæt heo mid
heore beorhtan sciman þa þeostro adwæscð þære sweartan nihte.
 4.10.5. Swa deð eac se mona mid his blacan leohte þæt þa
beorhtan steorran dunniað on þam heofone, ge eac hwilum þa sunnan heore
leohtes bereafaþ, þonne he betwux us & hire wyrð.
 4.10.8. ge eac hwilum þone beorhtan steorran þe we hatað
morgensteorra, þone ilcan we hatað oðre naman æfensteorra.
 4.10.10. þu þe ðam winterdagum selest scorte tida &
þæs sumeres dahum langran; þu þe þa treowu þurh þone stearcan
wind norþan & eastan on hærfesttid heora leafa bereafast, & eft on
lencten oþru leaf sellest þurh þone smyltan suðanwesternan wind.
 4.10.14. Hwæt, þe ealle gesceafta heorsumiað, & þa
gesetnessa þinra beboda healdað, butan men anum; se þe oferheorð.
 4.10.15. Eala þu almihtiga sciþþend & rihtend eallra
gesceafta, help nu þinum earmum moncynne.
 4.10.17. Hwy þu la Drihten æfre woldest þæt seo wyrd swa
hwyrfan sceolde?
 4.10.18. heo þreat þa unscildigan & nauht ne ðreaþ
þam scildigum.
 4.10.19. Sittað manfulle on heahsetlum, & halige under heora
fotum þrycað; sticiað gehydde beorhte cræftas, & þa unrihtwisan
tælað þa rihtwisan.
 4.10.21. Nauht ne deregað monnum mane aþas, ne þæt lease
lot þe beoð mid þam wrencum bewrigen.
 4.10.23. Forþam went nu fulneah eall moncyn on tweonunga, gif seo
wyrd swa hweorfan mot on yfelra manna gewill, & þu heore nelt stiran.
 4.10.25. Eala min Drihten, þu þe ealle gesceafta ofersihst,
hawa nu mildelice on þas earman eorþan, & eac on eall moncyn, forþam
hit nu eall winð on þam yðum þisse worulde.
 5.10.28. þa þæt Mod þa þillic sar cweðende wæs,
& þis leoð singende wæs, se Wisdom þa & seo Gesceadwisnes him
bliðum eahum on locodon.
 5.11.1. & he for þæs Modes geomerunge næs nauht
gedrefed, ac cwæð to þam Mode: Sona swa ic þe ærest on þisse
unrotnesse geseah þus murciende ic ongeat þæt þu wære ut afaren of
þines fæder eðele, þæt is for minum larum.
 5.11.4. þær ðu him fore of þa þu þine
fæstrædnesse forlete, & wendest þæt seo weord þas woruld wende
heore agenes ðonces buton Godes geþeahte & his þafunge & monna
gewyrhtum.
 5.11.7. Ic wiste þæt þu ut afaren wære, ac ic nysste hu
feor, ær ðu þe self hit me gerehtest mid þinum sarcwidum.
 5.11.9. Ac þeah þu nu fyr seo ðonne þu wære, ne eart
þu þeah ealles of þam earde adrifen, ðeah þu þæron gedwolode.
 5.11.11. Ne gebrohte þe eac nan oðer man on þam gedwolan
butan þe sylfum þurh þine agene gemeleste.
 5.11.12. Ne sceolde þe eac nan man swelces to gelefan þær
þu gemunan woldest hwylcra gebyrda þu wære & hwylcra burgwara for
worulde.
 5.11.15. oððe eft gastlice hwilces geferscipes þu wære on
þinum mode, & on ðinre gesceadwisnesse; þæt is þæt þu eart
on þara rihtwisena & þara ryhtwillendra; þa beoð þære
heofencundan Ierusalem burgware.
 5.11.18. Of ðære næfre nan, buta he self wolde, ne wearð
adrifen, þæt is of his godan willan; wære þer he wære, simle he
hæfde þone mid him.
 5.11.20. þon he ðone mid him hæfde, wære þær he
wære, þonne wære he mid his agnum cynne & mid his agnum burgwarum
on his agnum earde þonne he wæs on ðara ryhtwisena gemanan.
 5.11.23. Swa hwa þonne swa þæs wyrðe bið þæt he on
heora þeowdome beon mot, þonne bið he on ðam hehstan freodome.
 5.11.25. Ne onscunige ic no þæs neoþeran & þæs
unclænan stowe gif ic þe geradne gemete. ne me na ne lyst mid glase
geworhtra/ waga ne heahsetla mid golde & mid gimmum gerenodra, ne boca
mid golde awritenra me swa swiðe ne lyst swa me lyst on þe rihtes willan.
 5.11.29. Ne sece ic no her þa bec, ac þæt ðæt þa bec
forstent, ðæt is, þin gewit.
 5.11.30. Swiðe rihte þu seofodest þa woon wyrd ægþer
ge on ðara unrihtwisra anwalda heanesse ge on minre unweorþnesse &
forsewennesse/ ge on þara manfulra forðforlætnesse on ðas
weoruldspeda.
 5.12.3. Ac forþon þe þe is swa micel unrotnes nu get getenge
ge of þinum irre ge of þinre gnornunga, ic þe ne mæg nu giet
geandwyrdan ærþon ðæs tiid wyrð; forðon eall þæt mon
untiidlice ungynð næfð hit no æltæwne ende.
 5.12.7. þonne ðære sunnan scima on Agustes monðe hatost
scinð ðonne dysegað se ðe þonne wile hwelc sæd oðfæstan
þæm drygum furum.
 5.12.9. Swa deð eac se ðe wintregum wederum wile blostman
secan/.
 5.12.10. Ne meaht þu win wringan on midewinter, þeah ðe wel
lyste wearmes mustes.
 5.12.12. ða clipode se Wisdom & cwæð: Mot ic nu cunnian
hwon þinre fæstrædnesse, þæt ic þonan ongietan mæge hwonon
ic þin tilian scyle & hu?
 5.12.14. ða andwyrde þæt Mod & cwæð: Cunna swa þu
wille.
 5.12.15. ða cwæð seo Sceadwisnes: Gelefst ðu þæt sio
wyrd wealde þisse worulde, oððe auht godes swa geweorðan mæge
butan/ þæm wyrhtan?
 5.12.17. ða andwyrde þæt Mod & cwæð: Ne gelyfe ic
no þæt hit geweorþan meahte swa endebyrdlice, ac to soðum ic wat
ðætte God rihtere is his agenes weorces, & ic no ne wearð of þam
soðan geleafan.
 5.12.21. ða andwyrde se Wisdom eft & cwæð: Ymb þæt
ilce þu giddodest nu hwene ær & cwæde þæt ælc wuht from
Gode wisse his rihttiman & his rihtgesetnesse fuleode, butan men anum.
 5.12.24. Forðæm ic wundrige swiðe ungemetlice hwæt þe
sy oððe hwæt þu mæne nu þu ðone geleafan hæfst.
 5.12.25. Ac wit sculon þeah giet dioplicor ymb ðæt bion.
 5.12.26. Ic nat ful geare ymb hwæt þu giet tweost; gesege me,
nu þu cwist þæt ðu noht ne tweoge þætte God þisse worulde
rihtwisige, hu he þonne wolde þæt heo wære.
 5.12.29. ða andwyrde þæt Mod & cwæþ: Uneaþe ic
mæg forstandan þine acsunga, & cwyst þeah þæt ic þe
andwyrdan scyle.
 5.12.31. Se Wisdom þa cwæð: Wenstu þæt ic hyte þone
dem þinre gedræfednesse þe þu mid ymbfangen eart?
 5.13.2. ac sæge me hwelces endes ælc angin wilnige.
 5.13.2. ða andwirde ðæt Mod & cwæð: Ic hit gemunde
gio, ac me hæfð þios gnornung ðære gemynde benumen.
 5.13.4. ða cwæð se Wisdom: Wast þu hwonan ælc wuht
cume?
 5.13.5. ða andwyrde þæt Mod & cwæð: Ic wat
þæt ælc wuht from Gode com.
 5.13.7. ða cwæð se Wisdom: Hu mæg þæt bion, nu þu
ðæt/ angin wast, þæt ðu eac ðone ende nyte; forðæm sio
gedrefednes mæg þæt mod onstyrian, ac hio hit ne mæg his gewittes
bereafian.
 5.13.10. Ac ic wolde þæt þu me sædest hwæþer ðu
wisse hwæt þu self wære.
 5.13.11. Hit þa andwyrde & cwæð: Ic wat þæt ic on
libbendum men & on gesceadwisum eom & þeah on deadlicum.
 5.13.13. ða andwyrde se Wisdom & cwæð: Wastu auht
oþres bi þe selfum to secganne buton þæt þu nu sædest?
 5.13.15. ða cwæð þæt Mod: Nat ic nauht oðres.
 5.13.15. ða cwæð se Wisdom: Nu ic hæbbe ongiten þine
ormodnesse, nu ðu self nast hwæt þu self eart, ac ic wat hu þin man
tilian sceal.
 5.13.17. Forþam þu sædest þæt þu wræccea wære
& bereafod ælces godes forðon þu nestes hwæt þu wære.
 5.13.19. þa þu cyddest þæt ðu nystes hwelces endes
ælc angin wilnode, þa ðu wendest ðætte stiorlease men &
recelease/ wæren gesælie & wealdendas þisse worulde.
 5.13.22. & ðær þu cyddest eac þæt þu nystes mid
hwelcere gerece God wilt ðisse worulde oðþe hu he wolde þæt hio
wære, þa ðu sædest þæt ðu wende þæt þios sliðne
wyrd/ ðas woruld wende buton Godes geþeahte.
 5.13.25. Eac þæt wæs swiðe micel pleoh þæt ðu swa
wenan sceoldes; næs hit no þæt an þæt þu on ungemetlicum
ungesælðum wære, ac eac þæt þu fulneah mid ealle forwurde.
 5.13.28. ðonca nu Gode þæt he ðe gefultumade þæt ic
þin gewit mid ealle ne forlet.
 5.13.29. We habbað nu giet þone mæstan dæl þære
tyndran þinre hæle, nu ðu geliefæst þæt sio wyrd þurh hie
selfe butan Godes geþeahte þas weoruld wendan ne mæge.
 5.13.32. Nu ðu ne þearft þe nauht ondrædan,
forðæmþe/ of ðæm lytlan spearcan þe þu mid ðære tyndran
gefenge lifes leoht þe onlyhte.
 5.14.1. Ac hit nis giet se tima þæt ic þe healicor mæge
onbryrdan, forðæm hit is ælces modes wise þætte sona swa hit
forlæt soðcwidas, swa folgaþ hit leasspellunga.
 5.14.4. Of ðæm ðonne onginnað weaxan þa mistas ðe
þæt mod gedrefað, & mid ealle fordwilmað ða soðan gesihðe
swelce mistas swelce nu on þinum mode sindon.
 5.14.7. Ac ic hi sceal æræst geþinnian, þæt ic
siððan/ ðy eð mæge þæt soþe leoht on þe gebringan.
 6.14.9. Loca nu be þære sunnan & eac be oðrum tunglum;
þonne sweartan wolcnu him beforan gað ne mahon hi þonne heora leoht
sellan.
 6.14.11. Swa eac se suðerna wind hwilum mid miclum storme
gedrefeð þa sæ þe ær wæs smylte wedere glæshlutru on to
seonne.
 6.14.12. þonne heo þonne swa gemenged wyrð mid ðan yþum,
þonne wyrð heo swiðe hraðe ungladu, þeah heo ær gladu wære on
to locienne.
 6.14.14. Hwæt, eac se broc, þeah he swife of his rihtryne,
ðonne þær micel stan wealwiende of þam heohan munte oninnan fealð
& hine todælð & him his rihtrynes wiðstent.
 6.14.17. Swa doð nu ða þeostro þinre gedrefednesse
wiðstandan minum leohtum larum.
 6.14.18. Ac gif ðu wilnige on rihtum geleafan þæt soðe
leoht oncnawan, afyr fram þe ða yfelan sælþa & þa unnettan,
& eac ða unnettan ungesælþa & þone yflan ege þisse worulde,
þæt is þæt þu þe ne anhebbe on ofermetto on þinre
gesundfulnesse & on ðinre orsorgnesse, ne eft þe ne geortrywe nanes
godes on nanre wiðerweardnesse.
 6.14.23. Forðam þæt mod siemle bið gebunden mid
gedrefednesse, þær þissa twega yfela auðer ricsað.
 7.14.26. ða geswigode se Wisdom ane lytle hwile oð þæt he
ongeat þæs Modes ingeþoncas.
 7.14.27. ða he hi þa ongieten hæfde, þa cwæð he:
Gif ic þine unrotnesse on riht ongieten hæbbe, þonne nis þe noht
swiðor þonne ðæt þæt þu forloren hæfst þa woruldsælða
þe þu ær hæfdest, & geomrast nu forðæm þe hio onhwyrfed
is.
 7.15.3. Ic ongiete genoh sweotule þæt þa woruldsælða
mid swiðe monigre swetnesse swiðe lytelice oleccað þæm modum ða hi
on last willað swiþost beswican.
 7.15.6. & þonne æt nihstan, þonne hy læst wenað,
hi on ormodnesse forlætað on þæm mæstan sare.
 7.15.7. Gif þu nu witan wilt hwonan hi cumað, þonne meaht
þu ongietan þæt hi cumað of woruldgidsunga.
 7.15.9. Gif þu þonne heora þeawas witan wilt, þonne meaht
þu ongietan þæt hie ne beoð nanum men getreowe.
 7.15.11. Be þæm þu meaht ongietan ðæt þu þær
nane myrhðe on næfdest ða þa þu hie hæfdest, ne eft nane ne
forlure þa ða þu hi forlure.
 7.15.13. Ic wende þæt ic þe geo gelæred hæfde þæt
þu hi oncnawan cuðe, & ic wisse þæt þu hi onscunedest ða ða
þu hi hæfdest, ðeah þu hiora bruce.
 7.15.15. Ic wisse þæt ðu mine cwidas wið hiora willan oft
sædest, ac ic wat þæt nan gewuna ne mæg nanum men bion onwended
þæt þæt mod ne sy be sumum dæle onstyred.
 7.15.18. Forðæm þu eart eac nu of þinre stilnesse
ahworfen.
 7.15.20. Eala Mod, hwæt bewearp þe on ðas care & on
þas gnornunga?
 7.15.21. Wenst þu þæt hit hwæt niwes sie oþþe
hwæthwugu ungewunelices þæt þe on becumen is, swelce oþrum monnum
ær þæt ilce ne eglede?
 7.15.23. Gif þu þonne wenst þæt hit on þe gelong sie
þæt/ ða woruldsælða on ðe swa onwenda sint, þonne eart ðu on
gedwolan, ac swylce hiora þeawas sint.
 7.15.26. hi beheoldon on ðe hiora agen gecynd, & on hiora
wandlunga hy gecyðdon hiora unfæstrædnesse.
 7.15.27. Swylce hi wæron rihte ðe hi ða mæst geolectan
swilce hi nu sindon, þeah ðe hi ðe liolcen on þa leasan sælða.
 7.15.29. Nu ðu hæfst ongiten ða wanclan truwa þæs
blindan lustes.
 7.15.30. þa triowa þe þe nu sindon opene hi sindon git mid
manegum oðrum behelede.
 7.16.2. Nu þu wast hwelce þeawas þa woruldsælða habbað
& hu hi hwearfiað.
 7.16.3. Gif þu þonne heora þegen beon wilt & þe heora
þeawas liciað, to hwon myrnst þu swa swiðe?
 7.16.4. Hwi ne hwearfost þu eac mid him?
 7.16.5. Gif þu þonne heora untriowa onscunige, oferhoga hi
þonne & adrif hi fram þe; hi spanað þe to þinre unðearefe.
 7.16.7. ða ilcan þe þe gedydon nu þas gnornunga forðæm
þe þu hi hæfdest, þa ilcan þe wæren on stilnesse gif þu hi na
ne underfenge.
 7.16.9. ða ilcan þe habbað nu heora agnes ðonces
forlæten, nales ðines, ða ðe næfre nanne mon buton sorge ne
forlætað.
 7.16.11. þyncað þe nu swiðe diore & swiðe leofe
ða ðing ða ðe nawðer ne sint ne getrewe to habbanne, ne eac ieðe to
forlætanne?
 7.16.13. ac ðonne hi hwæm from hweorfende bioð he hi sceal
mid ðæm mæstan sare his modes forlætan?
 7.16.15. Nu ðu hi ðonne æfter þinum willan þe getrewe
habban ne meaht, & hy þe willað on murcunga gebringan þonne hie þe
fram hweorfað, to hwæm cumað hi þonne elles butan to tacnunge sorges
& anfealdes sares?
 7.16.19. Ne sindon þa woruldsælþa ana ymb to þencenne þe
mon þonne hæfð, ac ælc gleaw mod behealt hwelcne ende hi habbað,
& hit gewarenað ægðer ge wið heora þreaunga ge wið olecunga.
 7.16.21. Ac gif þu wilt beon heora þegn þonne scealt þu
georne geðolian gehwæt þæs þe to heora þenungum & to hiora
þeawum & to heora willan belimpet.
 7.16.24. Gif þu þonne wilnast þæt hi for þinum ðingum
oþre ðeawas nimen oðer hiora willa & heora gewuna is, hu ne
unweorþast þu þonne ðe selfne, þæt ðu winsð wið þam
hlafordscipe þe ðu self gecure, & swaðeah ne meaht hiora sidu &
hiora/ gecynd onwendan.
 7.16.28. Hwæt, þu wast gif þu þines scipes segl ongean
þone wind tobrædest, þæt þu þonne lætæst eall eower
færeld to ðæs windes dome.
 7.16.30. Swa eac gif þu þe selfne to anwalde þæm
woruldsælðum gesealdest hit is riht þæt þu eac hiora þeawum
folgonge.
 7.16.32. Wenst þu þæt ðu þæt hwerfende hweol þonne
hit on ryne wyrð mæge oncerran?
 7.17.1. Ne miht þu þon ma þara woruldsælða hwearfunga
onwendan.
 7.17.3. Ic wolde nu giet ðæt wit ma spræcen emb ða
woruldsælða.
 7.17.4. To hwæm ætwite ðu me ær þæt þu hi for
minum ðingum forlure?
 7.17.5. Hwi murcnast ðu wið min, swelce þu for minum
ðingum/ sie ðines agnes benumen, ægþer ge þinra welona ge þines
weorþscipes?
 7.17.7. ægþer þara þe com ær from me þa hi þe
onlænde wæron.
 7.17.8. Ute nu tellan beforan swilcum deman swilce þu wille; gif
ðu geseþan miht þæt ænig deaðlic man swelces hwæt agnes ahte,
ic hit þe eft eal agife þæt þu gereccan miht þæt þines agnes
wære.
 7.17.11. Dysine & ungelæredne ic þe underfeng þa þu
ærest to monnum become, & þa þe getydde & gelærde, & þe
þa snyttro on gebrohte, þe þu þa woruld are mid begeate, þe þu nu
sorgiende anforlete.
 7.17.14. þu meaht þæs habban þanc þæt þu minra gifa
wel bruce.
 7.17.15. Ne miht þu no gereccan þæt þu þines auht
forlure.
 7.17.16. Hwæt siofast þu wið me?
 7.17.17. Habbe ic þe awer benumen þinra gifena þara ðe from
me comon?
 7.17.18. ælc soþ wela & soþ weorþscipe sindan mine
agne/ þeowas, & swa hwær swa ic beo hie bioð mid me.
 7.17.20. Wite þu for soð, gif þæt þine agne welan
wæron þe þu mændest þæt þu forlure, ne meahtest þu hi na
forleosan.
 7.17.21. Eala, hu yfele me doð mænige weoruldmenn mid
þæm þæt ic ne mot wealdan minra agenra þeawa.
 7.17.23. Se heofen mot brengan leohte dagas & eft þæt
leoht mid þeostrum behelian; þæt gear mot brengan blostman & þy
ilcan geare eft geniman; seo sæ mot brucan smyltra yþa, & ealle
gesceafta motan hiora gewunan & heora willan bewitigan, butan me anum.
 7.17.27. Ic ana eom benumen minra þeawa & eom getogen to
fremdum þeawum þurh þa ungefylledan gitsunge woruldmonna.
 7.17.30. þurh ða gidsunga hi me habbað benumen mines naman
þe ic mid rihte habban sceolde.
 7.17.31. þone naman ic scolde mid rihte habban þæt ic
wære wela & weorðscipe, ac hy hine habbað on me genumen, & hi me
habbað gesealdne hiora wlencum & getehhod to heora leasum welum, þæt
ic ne mot mid minum ðeowum minra þegnunga fulgangan swa ealla oþra
gesceafta/ moton.
 7.18.5. ða mine þeowas sindon wisdomas & cræftas &
soðe welan; mid þæm þeowum wæs on symbel min plega; mid þæm
þeowum ic eom ealne þone hefon ymbhweorfende, & þa niðemystan ic
gebringe æt þæm hehstan, & þa hehstan æt ðæm
niðemæstan; ðæt is þæt ic gebringe eadmodnesse on heofonum,
& ða hefonlican god æt þæm eaðmodum.
 7.18.11. Ac þonne ic up gefere mid minum þeowum þonne forseo
we þas styrmendan woruld swa se earn ðonne he up gewit bufan ða wolcnu
styrmendum wedrum, þæt him þa stormas derigan ne mægen.
 7.18.14. Swa ic wolde, la Mod, þæt þu þe fore up to us
gif þe lyste, on þa gerad þæt þu eft mid us þa eorðan secan
wille for godra manna þearfe.
 7.18.16. Hu ne wastu mine þeawas, hu georne ic symle wæs ymbe
godra manna þearfe?
 7.18.18. Wast þu hu ic gewand ymb Croeses þearfe Creca
cyninges, þa þa hine Cirus Pærsa cyning gefangen hæfde & hine
forbærnan wolde?
 7.18.20. ða hine mon on þæt fyr wearp þa alysde ic hine
mid heofonlicon rene.
 7.18.21. Ac þu ðe fortruwudest for þinre rihtwisnesse &
for/ þinum godan willan; wendest þæt þe nanwuht unrihtlices on becuman
ne meahte, swelce þu wolde þa lean eal þinra godena weorca on þisse
weoruld habban.
 7.18.25. Hu meahtest þu sittan on middum gemænum rice þæt
ðu ne sceolde þæt ilce geþolian þæt oðre men?
 7.18.26. Hu meahtes þu bion on midre þisse hwearfunga þæt
ðu eac mid ne hwearfode?
 7.18.28. Hwæt singað þa leoðwyrhtan oðres be ðisse
woruld buton mislica hwearfunga þisse worulde?
 7.18.29. Hwæt is þe ðonne þæt þu þærmid ne
hwearfie?
 7.18.30. Hwæt recstu hu ge hwearfigen nu ic siemle mid þe
beo?
 7.18.31. ðe wæs þios hwearfung betere forðæm þæt
ðe ðissa woruldsælða to wel ne lyste, & þæt ðu þe eac
betre na gelefde.
 7.19.1. ðeah þæm feohgitsere cume swa fela welena swa þara
sondcorna bið be þisum sæclifum oþþe þara steorrena ðe
þiostrum nihtum scinað, ne forlæt he þeah no ða seofunga þæt he
ne seofige his ermða.
 7.19.4. þeah nu God gefylle þara weligra monna willan ge mid
golde ge mid seolfre ge mid eallum deorwyrðnessum, swaðeah him ne beoð se
ðurst gefylled hiora gitsunga, ac sio grundlease swelgend hæfð swiðe
mænegu westu holu on to gadrianne.
 7.19.8. Hwa mæg þæm wedendan gietsere genoh forgifan?
 7.19.9. Swa him mon mare selð, swa hine ma lyst.
 7.19.11. Hu wilt þu nu andwyrdan þæm woruldsælðum gif
hi cweðað to þe: Hwæt witst þu, la Mod, us?
 7.19.12. Hwi yrsast þu wið us?
 7.19.13. On hwæm abulgon we þe?
 7.19.13. Hwæt, þe ongan lystan ure, nales us þin; þu
settest us on þæt setl ðines sceoppendes þa ðu wilnodest to us
þæs godes ðe ðu to him sceoldes.
 7.19.16. þu cwist ðæt we hæbban þe beswicenne, ac we
magan cweþan ma þæt þu hæbbe us beswicene, nu us ðurh þine
lust & þurh þine gitsunga onscunian sceal ealra gesceafta sceppend.
 7.19.19. Nu þu eart scyldigra þonne we, ægþer ge for
þinum agnum unrihtlustum ge eac forðæmþe we ne motan for ðe fulgan
ures sceppendes willan.
 7.19.21. forðæmðe he ure ðe onlænde æfter his
bebodum to brucanne, nallas þinre unrihtgitsunga gewill to fulfremmanne.
 7.19.23. Andwyrde unc nu, cwæð se Wisdom, swa swa þu wille;
wit geanbidiað þinre ondswore.
 8.19.26. ða cwæð þæt Mod: Ic me ongite æghwonan
scyldigne/, ac ic eom mid þæs laðes sare swa swiðe ofðrycced
þæt ic inc geandwyrdan ne mæg.
 8.19.28. þa cwæð se Wisdom eft: þæt is nu giet þinre
unrihtwisnesse þæt ðu eart fulneah forþoht.
 8.19.29. Ac ic nolde þæt þu þe forþohte, ac ic wolde
þæt ðe sceamode swelces gedwolan; forðæm se se ðe hine
forþencð se bið ormod, ac se se ðe hine scameað se bið on
hreowsunga.
 8.20.1. Gif þu nu gemunan wilt ealra ðara arwyrðnessa þe
ðu for þisse weorulde hæfdest siððan ðu ærest geboren wære
oð ðisne dæg: gif þu nu atelan wilt ealle þa bliþnessa wið
þam/ unrotnessum, ne meaht ðu fuleaþe cweðan þæt þu earm sie
& ungesælig.
 8.20.6. forþam ic ðe geongne underfeng untydne &
unlæredne, & me to bearne genom, & to minum tyhtum getyde.
 8.20.7. Hwa mæg þonne auht oðres cweðan butan þæt
þu wære se ge sælgesta, þa þu me wære ær leof þonne cuþ,
& ær þon þa ðu cuðe minne tyht & mine þeawas, & ic
þe giongne gelærde swylce snytro swelc manegum oðrum eldran gewittum
oftogen is, & ic þe gefyrðrede mid minum larum to ðon þæt þe
mon to domere geceas?
 8.20.13. Gif þu nu forðæm cwist þæt þu gesælig ne
sie þe þu nu næfst ða hwilendlican awyrðnessa & ða bliþnessa
þe þu ær hæfdest, þonne neart ðu þeah ungesælig,
forðæmðe þa unrotnessa þe þu nu on eart swa ilce ofergað swa
ðu cwist ðæt þa blissa ær dydon.
 8.20.17. Wenstu nu þæt þe anum þellecu hwearfung &
þillecu unrotnes on becume & nanum oðrum mode swelc ne on become, ne
ær þe ne æfter þe?
 8.20.20. Oþþe wenst þu þætte on ænegum menniscum
mode mæge auht fæstrædlices bion buton hwearfunga?
 8.20.21. Oððe gif hit on ænegum ænige hwile fæstlice
wunað, se deaþ hit huru aferreð þæt hit bion ne mæg þær hit
ær wæs.
 8.20.23. Hwæt syndon ða woruldsælða oðres buton
deaðes tacnung?
 8.20.24. Forþam se deað ne cymð to nanum oðrum ðingu
butan þæt he þæt lif afyrre; swa eac þa woruldsælða cumað to
ðæm mode to ðam þæt hi hit benimen þæs ðe him leofast bið
ðisse weorulde; þæt bið þonne þonne hie him fram gewitað.
 8.20.28. Gesege, la Mod, hwæðer þe betere þince, nu
nanwuht woruldlices fæstes & unhwearfiendes bion ne mæg?
 8.20.30. Hwæðer ðe ðu hi forseo, & þines agnes
þonces hi forlete buton sare, þe þu gebide hwonne hi ðe sorgiendne
forlæten?
 9.21.1. ða ongan se Wisdom singan & giddode þus: ÞONNE
seo sunne on hadrum heofone beorhtost scineð, þonne aþeostriað ealle
steorran, forþamþe heora beorhtnes ne beoð nan beorhtnes for hire.
 9.21.4. þonne smylte blaweð suþanwestan wind, þonne
weaxað swiðe hraðe feldes blosman; ac þonne se stearca wind cymð
norðaneastan, þonne toweorpð he swiðe hraþe þære rosan wlite;
swa oft þone to smylton sæ þæs norðanwindes yst onstyreð.
 9.21.8. Eala þæt nanwuht nis fæste stondendes weorces a
wuniende on worulde.
 10.21.10. þa cwæð boetius: Eala, Wisdom, þu þe eart
modor eallra mægena, ne mæg ic na wiðcweðan ne andsacigan þæt he
þu me ær sædest, forþonþe hit is eall soð.
 10.21.12. forþam ic nu hæbbe ongiten þæt ða mine
sælða & sio orsorgnes, þe ic ær wende þæt gesælða beon
sceoldan, nane sælða ne sint, forðam hi swa rædlice gewitaþ.
 10.21.14. Ac þæt me hæfð eallra swiðost gedrefed
þonne ic ymbe swelc smealicost þence, þæt ic nu sweotole ongiten
hæbbe þæt þæt is seo mæste unsælð on þys andweardan life
þæt mon ærest weorðe gesælig, & æfter þam ungesælig.
 10.21.18. þa andsworede se Wisdom & sio Gesceadwisnes, &
cwæð: Ne meaht þu no mid soðe getælan þine wyrd & þine
gesælða, swa swa þu wenst, for þam leasum ungesælþum þe þu
ðrowast.
 10.21.21. Hit is leasung þæt þu wenst ðæt ðu sie
ungesælig.
 10.21.22. Ac gif þe nu þæt swa swiðe gedrefed &
geunrotsad hæfð þætte þu forlure þa leasan gesælþa, þonne
mæg ic þe openlice gereccan þæt ðu swutole ongitsð þætte
þu giet hæfst ðone mæstan dæl þara gesælða þe þu ær
hæfdest.
 10.21.26. Saga me nu hwæðer þu mid rihte mæge siofian
þina/ unsælða, swelce ðu eallunga hæbbe forloren þina
gesælða; ac ðu hæfst get gesund gehealden eall þæt
deorwyrðoste ðætte þu ðe besorgost hæfdes.
 10.22.2. Hu meaht þu þonne mænan þæt wyrse &
þæt laðre nu ðu ðæt leofre hæfst gehealden?
 10.22.3. Hwæt, þu wast þæt sio duguð ealles moncynnes
& ðe se mæsta weorðscipe get leofað, þæt is Simachus ðin
swior.
 10.22.5. Hwæt, he is giet hal & gesund, & hæfð
ælces godes genog.
 10.22.6. forðon ðe ic wat þæt ðu auht ne forslawode
þætte þu þin agen feorh for hine ne sealdest gif þu hine gesawe on
hwelcum earfoðum, forðæm se wer is domes & cræfta full, &
genog/ orsorg nu get ælces eorðlices eges.
 10.22.10. Se is swiðe sarig for ðinum earfoðum & for
ðinum wræcsiðe.
 10.22.11. Hu ne liofað þin wif eac, þæs ilcan Simaches
dohtor?
 10.22.12. & sio is swiðe wel gerad & swiðe
gemetfæst; sio hæfð eall oþru wif oferðungen mid clænnesse.
 10.22.14. Eall hire god ic þe mæg mid feam wordum areccan;
þæt is ðæt hio is on ealum þeawum hiere fæder gelic.
 10.22.16. Sio liofað nu þe, þe anum, forðæmðe hio
nanwuht elles ne lufað buton þe.
 10.22.17. ælces godes hio hæfþ genoh on ðys andweardan
life, ac heo hit hæfð eall forsawen ofer ðe anne; eall heo hit
onscunað, forðæmþe heo þe ænne næfð; þæs anes hire is
nu wana.
 10.22.20. For þinre æfweardnesse hire þincð eall noht
þæt hio hæfð, forðæm hio is for þinum lufum ormod &
fulneah dead for tearum & for unrotnesse.
 10.22.23. Hwæt wille we cweðan be þinum twam sunum?
 10.22.23. ða sint ealdormen & geðeahteras; on þæm is
swiotol sio gifu & ealla ða duguþa heora fæder & heora eldran
fæder, swa swa geonge men magon gelicoste beon ealdum monnum.
 10.22.26. þy ic wundrige hwi ðu ne mæge ongietan þæt
ðu eart nu git swiðe gesælig, ne ðu git liofost & eart hal.
 10.22.28. Hwæt, þæt is sio mæste ar deaðlicra monna
þæt hie libban & sien hale; & þu hæfst nu giet to eacan eall
þæt ic ðe ær tealde.
 10.22.30. Hwæt, ic wat þæt þæt is giet diorwyrþre
þonne monnes lif, forðæm mænegum men is leofre þæt he ær self
swelte ær he gesio his wif & his bearn sweltende.
 10.23.1. Ac hwi tilast þu þonne to wepanne buton andweorce?
 10.23.2. Ne meaht ðu nu giet þinre wyrde nauht oðwitan ne
þin lif no getælan, ne eart þu no eallunga to nauhte gedon swa swa þu
wenst.
 10.23.4. Nis þe nu git nan unaberendlic broc getenge, forðon
ðin/ ancer is giet on eorðan fæst; þæt sint ða ealdormen þe we
ær ymb spræcon.
 10.23.7. þa ðe ne laetað geortrewan be þys andweardan
life; & eft þin agna treowa & seo godcunde lufu & se tohopa, þa
ðreo þe ne lætað geortrewan be þam ecan life.
 10.23.9. ða andsworode þæt unrote Mod & cwæð: Eala,
wæran þa ancras swa trume & swa ðurhwuniende, ge for Gode ge for
worulde, swa swa þu segst; þonne mihte we micle þy eð geþolian swa
hwæt earfoþnessa swa us on become.
 10.23.13. Eall hie us þyncað þy leohtran ða hwite þe þa
oncras fæste bioð.
 10.23.14. Ac þu miht þeah ongitan hu þa mina sælða &
se min weorðscipe her for worulde is oncerred.
 11.23.17. ða andswarode se Wisdom & seo Gesceadwisnes, &
cwæð: Ic wene þeah þæt ic hwæthwugununges þe up ahofe of
þære unrotnesse & fulneah gebrohte æt þam ilcan weorðscipe þe
þu ær hæfdes, buton þu git to ful sy þæs þe þe læfed is,
þæt þe forðy wlatige.
 11.23.21. Ac ic ne mæg adreohan þine seofunga for þam lytlan
þe þu forlure; forþam þu simle mid wope & mid unrotnesse mænst
gif þe ænies willan wana bið, þeah hit lytles hwæt sie.
 11.23.24. Hwa wæs æfre on þis andweardan life, oððe hwa
wyrð get æfter us on þisse worulde, þæt him nanwuht wið his
willan ne sie, ne lytles ne miceles?
 11.23.26. Swiðe nearewe sent & swiðe heanlice þa
menniscan gesælþa, forþam oþer twega oððe hie næfre to nanum
men ne becumaþ, oððe hi ðær næfre fæstlice ne ðurhwuniað
swelca swelce hi ær to coman.
 11.23.29. þæt ic wille her beæftan sweotolor gereccan.
 11.24.1. We witon þæt monige habbað ælces woruldwelan
genog, ac hi habbað sceame þæs welan gif hi ne beoð swa æþele on
gebyrdum swa hi woldon.
 11.24.3. Sume beoð swiðe æþele & widcuðe on heora
gebyrdum, ac hi beoþ mid wædle & mid henðe ofþrycte &
geunrotsode, þæt him wære leofre þæt hie wæran unæþele
þonne swa earme, gif hit on heora anwealde wære.
 11.24.7. Manege beoð þeah ægðer ge full æðele ge full
welige, & beoð þeah full unrote, þonne hi oðer twega oððe wif
habbað him gemæc, oððe him gemede nabbað.
 11.24.9. Manige habbað genog gesælilice gewifod, ac for
bearnleste eallne þone welan þe hi gegaderigað hi lætað fræmdum
to brucanne, & hi beoþ forþam unrote.
 11.24.11. Sume habbað bearn genoge, ac þa beoþ hwilum unhale
oððe yfele & unweorþe, oððe hraðe gefarað, þæt þa
eldran forðam gnorniað ealle heora woruld.
 11.24.14. Forþam ne mæg nan man on þys andweardan life
eallunga gerad beon wið his wyrd.
 11.24.15. þeah he nu nanwuht elles næbbe ymbe to sorgienne,
þæt him mæg to sorge þæt he nat hwæt him toweard bið,
hwæðer þe god þe yfel, ðon ma þe þu wistest.
 11.24.18. & eac þæt þæt he þonne gesællice
brycð he ondræt þæt he scyle forlætan.
 11.24.19. Getæc me nu sumne mann þara ðe þe gesælegost
þince & on his selfwille sy swiðost gewiten.
 11.24.20. ic þe gerecce swiðe hraþe þæt ðu ongitst
þæt he bið for swiðe lytlum þingum oft swiðe ungemetlice gedrefed,
gif him ænig wuht bið wið his willan oððe wið his gewunan, þeah
hit nu lytles hwæt sie, buton he to ælcum men mæge gebecnan þæt
he irne on his willan.
 11.24.25. Wundrum lytel mæg gedon þone ealra gesælgostan
mon her on worulde þæt he wenð ðæt his gesælða sien oððe
swiðe gewanode oððe mid ealle forlorena.
 11.24.27. þu wensð nu þæt þu seo swiðe ungesælig,
& ic wat ðæt monegum men þuhte þæt he wære to hefonum
ahæfen gif he ænigne dæl hæfde þara þinra gesælða þe
þu nu giet hæfst.
 11.24.30. Ge furðum sio stow þe ðu nu on gehæft eart
& þu cwist ðæt þin wræcstow sie, hio is þæm monnum eþel
þe ðæron geborene wæron, & eac þam þe hiora willum þæron
eardiað.
 11.25.2. Ne nanwuht ne bið yfel ær mon wene þæt hit yfel
sie, & þeah hit nu hefig sie & wiðerweard, þeah hit bið
gesælð gif hit mon lustlice deð & geþyldelice aræfneð.
 11.25.5. Feawe sint to þæm gesceadwise, gif he wyrð on
ungeðylde, þæt he ne wilnige þæt his sælðA weorðen
onwende/.
 11.25.7. Wið swiðe monige biternesse is gemenged sio swetnes
þisse worulde; ðeah hio hwæm wynsumu ðynce, ne mæg he hi no
gehabban gif hio hine flion onginð.
 11.25.9. Hu ne is hit þær swiðe swiotol hu werelica þas
woruldsælða sint, nu hi ne magon þone earman gefyllan, forþæm he
symle wilnað hwæshwugu þæs ðe he þonne næfð; ne hi þæm
geþyldegum/ & þæm gemetfæstum symle ne wuniað.
 11.25.14. Hwy sece ge þonne ymbutan eow þa gesælða þe ge
oninnan/ iow habbað þurh þa godcundan mieht geset?
 11.25.15. Ac ge nyton hwæt ge doð; ge sint on gedwolan.
 11.25.16. Ac ic eow mæg mid feawum wordum gereccan hwæt se
hrof is ealra gesælða; wið þas ic wat þu wilt higian þon ær
þe ðu hine ongitest; þæt is þonne good.
 11.25.19. Meaht þu nu ongitan hwæðer þu auht þe
deorwyrðre hæbbe þonne þe selfne?
 11.25.20. Ic wene þeah þæt ðu wille cweþan þæt
þu nauht deorwyrðre næbbe.
 11.25.21. Ic wat, gif þu nu hæfde fulne anweald þines
selfes, þonne hæfde þu hwæthwugu on ðe selfum þæs ðe þu
næfre þinum willum alæt an noldes, ne sio wyrd þe on geniman ne
meahte.
 11.25.24. Forðæm ic ðe mindgige þæt þu ongite
þætte nan gesælð nis on þis andweardan life ðonne seo
gesceadwisnes, forðæm hio þurh nan þing ne mæg þæm men losian;
forðy is betere þæt feoh þætte næfre losian ne mæg ðonne
þætte mæg & sceal.
 11.25.28. Hu ne is þe nu genoh sweotole gesæd þæt sio
wyrd þe ne mæg nane gesælða sellan?
 11.25.30. forþæmþe ægþer is unfæst, ge seo wyrd ge
seo gesælð; forþam sint swiðe tedre & swidre hreosende þas
gesælþa.
 11.26.1. Hwæt, ælc þara þe þas woruldgesælþa
hæfð oþer twega oððe he wat þæt hi him fromweardre beoð,
oððe he hit þonne nat.
 11.26.2. Gif he hit þonne nat, hwelce gesælþa hæfð he
æt þam welan gif he bið swa dysig & swa ungewiss þæt he
þæt witan ne mæg?
 11.26.4. Gif he hit þonne wat, þonne ondræt he him þæt
hi losien, & eac geara wat þæt he hi alætan sceal.
 11.26.6. Se singala ege ne læt nonne mon gesælinne bion.
 11.26.7. Gif þonne hwa ne recð hwæðer he þa gesælþa
hæbbe þe næbbe þe he þonne hæfð, hwæt, þæt þonne
beoð for lytla sælða oþþe nane, þæt mon swa eaðe forlætan
mæg.
 11.26.9. Ic wene nu þæt ic þe hæfde ær genog sweotole
gereaht be monegum tacnum þætte monna sawla sint undeadlica & ece,
& þis is genog sweotol þætte nænne mon þæs tweogan ne
þearf þætte ealle men geendiað on þam deaðe, & eac heora
welan.
 11.26.13. þi ic wundrige hwi men sien swa ungesceadwise
þæt hi wenen þæt te þis andwearde lif maege þone monnan don
gesæligne þa hwile þe he leofað, þonne hit hine ne mæg æfter
þys life earmne gedon.
 11.26.17. Hwæt, we gewislice witon unrim ðara monna þe
þa ecan gesælða sohton nalles þurh þæt an þæt hi wilnodon
ðæs lichomlican deaðes, ac eac manegra sarlicra wita hi gewilnodon
wið þæm ecan life; þæt wæron ealle þa halgan martiras.
 12.26.22. þa ongan se Wisdom gliowian & geoddode þus; ecte
þæt spell mid leoðe þæt he ær sæde, & cwæð: Se þe
wille fæst hus timbrian ne sceal he hit no settan up on ðone hehstan
cnoll, & se ðe wille godcundne wisdom secan ne mæg he hine wið
ofermetta.
 12.26.26. & eft se þe wille fæst hus timbrian ne sette he
hit on sondbeor has.
 12.26.27. Swa eac gif þu wisdom timbrian wille, ne sete þu hine
on uppan þa gitsunga, forþam swa swa sigende sond þone ren swylgð, swa
swylgð seo gitsung þa dreosendan welan þisses middangeardes, forþam hio
hiora simle bið þurstegu.
 12.26.30. Ne mæg hus naht lange standan on þam hean munte gif
hit full ungemetlic wind gestent; næfð þæt þætte on ðam
sigendam sonde stent for swiðlicum rene.
 12.27.2. Swa eac þæt mennisce mod bið undereten & aweged
of his stede þonne hit se wind strongra geswinca astyroð oððe se ren
ungemetlices ymbhogan.
 12.27.4. Ac se þe wille habban þa ecan gesælða he sceal
fleon þone frecnan wlite þises middaneardes & timbrian þæt hus his
modes on þam fæstan stane eaðmetta, forþamðe Crist eardað on
þære dene eadmodnesse & on þam gemynde wisdomes.
 12.27.8. Forþam simle se wisa mon eall his lif læt on gefean
unonwendendlice & orsorg, þonne he forsihþ ægðer ge þas
eorðlican god ge eac þa yflu, & hopað to þam toweardan; þæt
sint þa ecan.
 12.27.11. Forþamþe God hine gehelt æghwonan singallice
wuniendne on his modes gesælðum, ðeah þe se wind þara earfoþa
& seo singale gemen þissa woruldsælða him on blawe.
 13.27.14. ða se Wisdom þa & seo Gesceadwisnes þis leoð
asungen/ hæfde, þa ongon he eft secgean spel & þus cwæð: Me
þincð nu þæt wit mægen smealicor sprecan & diogolran wordum,
forþam ic ongite þæt min lar hwæthwugu in gæð on þin ondgit
& þu genoh wel understenst þæt ic þe to sprece.
 13.27.18. Geþenc nu hwæt þines agnes sie ealra ðissa
woruldæhta & welena, oððe hwæt þu þæron age unandergildes,
gif þu him sceadwislice æfter spyrest.
 13.27.21. Hwæt hæfst þu æt þam gifum þe þu cwyst
þæt seo wyrd eow gife, & æt ðæm welan, þeah hy nu ece
wæron/?
 13.27.23. Sæge me nu hwæðer se þin wela þines ðances
swa diore seo, þe for his agenre gecynde.
 13.27.24. Hwæðer ic þe secge þeah ðæt hit is of his
agenre gecynde, næs of þinre.
 13.27.26. Gif hit þonne his agenre gecynde is, nas of þinre,
hwi eart þu þonne a þy betera for his gode?
 13.27.27. Sege me nu hwæt his þe deorast þince, hwæðer
þe gold þe hwæt.
 13.27.28. Ic wat þeah gold.
 13.27.29. Ac þeah hit nu god sie & diore, ðeah bið
hliseadigra & leofwendra se ðe hit selð þonne se ðe hit gaderað
& on oðrum reafað.
 13.28.1. Ge eac þa welan bioð hliseadigran & leoftælran
þonne þonne hi mon selð þonne hi bion ðonne hi mon gadrað &
hilt.
 13.28.3. Hwæt, sio gitsung gedeð heore gitseras laðe
ægþer ge Gode ge monnum, & þa cysta gedoð þa simle leoftæle
& hliseadige & weorðe ægþer ge Gode ge monnum ðe hie
lufiað.
 13.28.6. Nu þæt feoh þonne ægþer ne mæg beon ge mid
þam þe hit selð ge mid þam þe hit mon selð, nu is forþam ælc
feoh betere & deorwyrðre geseald þonne gehealden.
 13.28.8. Gif nu eall þises middaneardes wela come to anum men, hu
ne wæren þonne ealle oþre men wædlan buton him anum?
 13.28.10. Genoh sweotol þæt is þætte god word & god
hlisa ælces monnes bið betra & deorra þonne ænig wela; hwæt,
þæt word gefylð ælces þara earan þe hit geherð, & ne bið
þeah na þy læsse mid þæm þe hit spricð.
 13.28.14. His heortan diegelnesse hit geopenað, & þæs
oðres heortan belocena hit þurhfærð, & on þam færelde
þærbetwyx ne bið hit no gewanod.
 13.28.16. ne mæg hit mon mid sweorde ofslean ne mid rape
gebindan, ne hit næfre ne acwylð.
 13.28.18. Ac þa eowre welan, þeah hi ealne weg mid eow sien, ne
þincð eow no þy hraðor hiora genoh; & ðeah ge hi þonne oþrum
monnum sellen, ne magon ge no þe ma mid þæm hiora wædle & heora
gitsunge gefyllan.
 13.28.21. þeah ðu hi smale todæle swa dust, ne miht þu
ðeah ealle men emnlice mid gehealdan; & þonne þu ealle gedælde
hæfst þonne bist þu ðe self wædla.
 13.28.24. Sint þæt werilice welan þisses middangeardes,
þonne hi nan mon fullice habban ne mæg, ne hie nanne mon gewelegian ne
magon, buton hie oðerne gedon to wædlan.
 13.28.27. Hwæþer nu gimma wlite eowre eagan to him getio
hiora to wundriganne?
 13.28.28. Swa ic wat þæt hi doð.
 13.28.28. Hwæt, sio duguð þonne þæs wlites þe on
þæm gimmum bið, bið heora, næs eower.
 13.28.30. þy ic eom swiðe ungemetlice ofwundrod hwi eow þince
þære ungesceadwisan gesceafte godweb betere þonne eower agen god; hwi
ge swa ungemetlice wundrigen þara gimma oþþe æniges þara
deadlicena ðinga þe gesceadwisnesse næfð; forðæm hi mid nanum
ryhte ne magon gearnigan þæt ge heora wundrien.
 13.29.3. þeah hi Godes gesceaftes sien, ne sint hi no wið eow
to metanne, forðæm þe oþer twega oððe hit nan god nis for eow
selfe, oððe þeah forlytel god wið eow to metane.
 13.29.6. To swiðe we herwað us selfe þonne we þæt ma
lufiað þætte under us is on ussum anwalde, þonne us selfe oððe
þone/ drihten þe us gesceop, & us eall ða god forgeaf.
 13.29.9. Hwæþer þe nu licien fægru lond?
 14.29.11. ða andsworode þæt Mod þaere Gesceadwisnesse
& cwæð: Hwi ne sceolde me lician fæger lond?
 14.29.12. Hu ne is þæt se fægeresta dæl Godes
gesceafta?
 14.29.13. Ge, ful oft we fageniað smyltre sæ, & eac
wundriað þæs wlites þære sunnan & þæs monan & ealra
þara steorrena.
 14.29.15. ða andswarode se Wisdom & seo Gesceadwisnes
þæm Mode & þus cwæð: Hwæt belimpð þe to hiora
fægernessa?
 14.29.17. Hwæðer þu dyrre gilpan þæt hiora fægernes
þin sie?
 14.29.18. Nese, nese.
 14.29.19. Hu ne wast þu þæt ðu hiora nan ne worhtest?
 14.29.19. Ac gif þu gilpan wille, gilp Godes.
 14.29.20. Hwæðer þu nu fægerra blostmæna fægnige
on eastran, swelce þu hie gescope?
 14.29.22. Hwæðer ðu nu swelces auht wyrcan mæge, oððe
geworhtes habbe?
 14.29.23. Nese, nese.
 14.29.23. Ne do þu swa.
 14.29.23. Hwæþer hit nu þines gewealdes se þæt se
hærfest sie swa welig on wæstmum?
 14.29.24. Hu ne wat ic þæt hit nis no þines gewealdes?
 14.29.25. Hwi eart þu þonne onæled mid swa idele gefean,
oððe hwi lufast þu ða fremdan god swa ungemetlice, swelce hi sen þine
get nu?
 14.29.28. Wenst þu mæge seo wyrd þe gedon þæt þa
þing þin agnu sen þa ðe heora agene gecynd þe gedon fremde?
 14.29.29. Nese, nese.
 14.30.1. Nis hit no þe gecynde þætte þu hi age; ne him nis
gebyrde þæt hi ðe folgien.
 14.30.2. Ac þa hefoncundan þing ðe sint gecynde, næs
þæs eorðlican.
 14.30.3. þas eorðlican wæstmas sint gesceapene netenum to
andlifene; & þa woruldwelan sint gesceapene to biswice þam monnum þe
bioð neatum gelice, þæt beoð unrihtwise & ungemetfæste.
 14.30.6. To þæm hi eac becumað oftost.
 14.30.7. Gif þu þonne þæt gemet habban wille, & þa
nydþearfe/ witan wille, þonne is þæt mete and drync & claðas
& tol to swelcum cræfte swelce þu cunne þæt þe is gecynde &
þæt þe is riht to habbenne.
 14.30.10. Hwilc fremu is þe þæt þæt þu wilnige
þissa andweardena gesælþa ofer gemet, þonne hie naþer ne magon ne
þin gehelpan, ne heora selfra?
 14.30.12. On swiðe lytlon hiera hæfð seo gecynd genog; on
swa miclum hio hæfð genog swa we ær spræcon.
 14.30.14. Gif ðu heore mare selest, oþer twega oððe hit
þe derað, oððe hit ðe þeah unwynsum bið, oððe ungetæse,
oððe frecenlic, eall þæt þu nu ofer gemet dest.
 14.30.17. Gif ðu nu ofer gemet itst, oððe drincst, oððe
claða þe ma on hehst þonne þu þurfe, seo oferinc þe wyrð oððe
to sare, oððe to wlættan, oþþe to ungerisenum, oððe to plio.
 14.30.19. Gif þu nu wenst þætte wundorlice gegerela hwelc
weorðmynd/ sie, þonne telle ic þa weorðmynde þam wyrhtan þe hi
worhte, nealles þe.
 14.30.22. Se wyrhta is God; þæs cræft ic þær herige
on.
 14.30.23. Wenst þu þæt sio menigo ðinra monna þe
mæge don gesæligne?
 14.30.24. Nese nese.
 14.30.24. Ac gif hi yfele sint & lytige þonne sint hi þe
pliolicran & geswincfulran hæfd ðonne næfd; forþæm yfele
þegnas/ bioð simle heora hlafordes fiend.
 14.30.27. Gif hi þonne gode beoð & hlaford holde &
untwifealde, hu ne beoð þæt þonne heora godes, næs þines?
 14.30.28. Hu miht þu þonne þe agnian heora god?
 14.30.29. Gif þu nu þæs gilpst, hu ne gilpst þu þonne
heora godes, næs þines?
 14.30.31. Nu þe is genoh openlice gecyþed þætte nan þara
goda þin nis, þe we ær ymb spræcon, & þu teohhodest þæt hi
ðine bion sceolden.
 14.31.2. Gif ðonne þisse worulde wlites & wela to wilnienne
nis, hwæt murcnast þu þonne æfter þam þe þu forlure, oððe
to hwon fagnast þu þæs þe ðu ær hæfdest?
 14.31.5. Gif hit fæger is, þæt is of hiora agnum gecynde,
næs of þinum, hiora fæger hit is, nas þin.
 14.31.6. Hwæt fægnast þu þonne heora fægres?
 14.31.7. Hwæt belimpð his to þe?
 14.31.7. Ne þu hit ne gesceope, ne hi þine agene ne sent.
 14.31.8. Gif hi nu gode sint & fægere, þonne wæron hi
swa gesceapene; & swælce hi woldan bion, þeah þu hi næfre
nahtest.
 14.31.10. Wenst þu þæt hi a ðy deorwyrðran seon þe hi
to þinre note gelænde wæran?
 14.31.12. Ac forþæmþe heora dysige men wafiað & hi him
þincað deore, forþam þu hi gaderast & helst on þinum horde.
 14.31.13. Hwæt wilnast þu þonne þæt þu hæbbe æt
swelcere gelicnesse?
 14.31.14. Gelef me, nu ic hit þe secge: næfst þu þær
nauht æt, buton þæt þu tilas wædle to flionne, & forþy
gæderast mare þonne þu ðurfe.
 14.31.16. Ac ic wat þeah swiðe geara þætte eall þæt
ic her sprece is wið þinum willan.
 14.31.18. Ac eowra gesælða ne sint no þæt ge wenað
þæt hi sen, forþam se þe micel innierfe & mislic agan wile, he
beðearf eac miceles fultumes.
 14.31.20. Se ealda cwide is swiðe soð þe mon gefyrn
cwæð, þætte þa micles bedurfon þe micel agan willað, & þa
þurfon swiþe lytles þe maran ne wilniað þonne genoges.
 14.31.23. Butan hi wilnien mid oferinge hiora gitsunga gefyllan,
þæt hi næfre ne gedoð.
 14.31.24. Ic wat þæt ge wenað þæt ge nan gecundlic god
ne gesælþa oninnan eow selfum næbben, forðæm ge hi secað butan
eow to fremdum gesceaftum.
 14.31.27. Swa hit is mishweorfed þæt þæm men þincð,
þeah he se godcundlice gesceadwis, þæt he on him selfum næbbe
sælþa genoge, buton he mare gegaderige þara ungesceadwisene gesceafta
þonne he beþurfe oððe him gemetlicre sie.
 14.31.30. & þa ungesceadwisan neotena ne wilniað nanes
oðres feos, ac þincð him genog on þam þe hi binnan heora ægenre
hyde habbað to eacan þam fodre þe him gecyndelic bið.
 14.32.1. Hwæt, ge þonne þeah hwæthwega godcundlices on
eowerre saule habbað, þæt is andgit & gemynd, & se
gesceadwislica willa þæt hine þara twega lyste.
 14.32.3. Se þe þonne þas ðreo hæfð, þonne hæfð
he his sceoppendes onlicnesse swa forð swa swa ænegu gesceaft fyrmest
mæg hiere sceppendes onlicnesse habban.
 14.32.6. Ac ge secað þære hean gecynde gesælþa &
heora weorðscipe to ðæm niþerlicum & to þam hreosendlicum
þingum.
 14.32.8. Ac ge ne ongitað hu micelne teonan ge doð Gode eowrum
scippende, forþamþe he wolde þætte ealle men wæran ealra oþerra
gesceafta wealdendas; ac ge underþeodað eowre hehstan medemnesse under þa
eallra nyðemestan gesceafta.
 14.32.12. mid þam ge habbað gecyðed þæt æfter eowrum
agnum dome ge doð eow selfe wyrsan þonne eowra agne æhta, nu ge wenað
þæt eowre nauht welan send eowre gesælþa, & teohhiað þæt
eall eowre woruldgod sien dierran ge selfe.
 14.32.16. Swa hit eac wyrð þonne ge swa willað.
 14.32.18. þæs menniscan lifes gecynd is þæt hi þy anan
seon beforan eallum oðrum gesceaftum þy hi hie selfe ongiton hwæt hie
send & hwonan hi send; & þi hi send wyrsan þonne nytenu, þy hi
nellað witan hwæt hi sint, oððe hwonan hi sint.
 14.32.21. þam neatum is gecynde þæt hi nyton hwæt hie
send; ac þæt is þara monna unðeaw þæt hi niton hwæt hie sen.
 14.32.23. Nu þe is swiþe sweotol þæt ge beoþ on
gedwolan, þonne ge wenað þæt ænig mæg mid fremdum welum beon
geweorþod.
 14.32.25. Gif hwa nu bið mid hwelcum welum geweorþod & mid
hwelcum deorwyrþum æhtum gegyrewod, hu ne belimpð se weorðscipe
þonne to þam þe hine geweorðað?
 14.32.28. þæt is to herianne hwene rihtlicor.
 14.32.29. Ne þæt ne beoþ no ðy fægerre þæt mid
elleshwam gerenod bið, þeah þa gerenu fægru sien þe hit mid gerenod
bið.
 14.32.30. Gif hit ær scandlic wæs, ne bið hit no ðy
faegerre.
 14.32.31. Wite þu for soð þæt nan god ne dereð þæm
þe hit ah.
 14.32.32. Hwæt, þu wast nu þæt ic þe ne leoge, &
eac wast þæt þa welan oft deriað þam þe hi agon on manegum
þingum, & on ðæm swiðost þætte men weorðað swa up
ahæfene for ðæm welan þæt oft se ealra wyrresta & se ealra
unweorðesta mon wenð þæt he sie ealles þæs welan wyrðe þe on
þisse worulde is, gif he wisse hu he him to cuman meahte.
 14.33.6. Se ðe micelne welan hæfð, he him ondræt monige
feond/; gif he nane æhta næfde, ne þorfte he him nænne
ondrædan/.
 14.33.8. Gif þu nu wære wegferend & hæfdest micel gold
on ðe, & þu þonne become on þiofscole, þonne ne wendes þu
þe þines feores.
 14.33.11. þonne gif ðu þonne swelces nanwuht næfde,
þonne ne ðorftes þu ðe nanwuht ondrædan, ac meahtes þe gan
singende þone ealdan cwide þe mon gefyrn sang, þæt se nacoda
wegferend him nanwuht ne ondrede.
 14.33.14. þonne þu þonne orsorg wære, & þa þeofas
þe from gewiten wæron, þonne meahtes þu bismrian þæs andweardan
welan, & meahtes cweþan: Eala þæt hit is god & wynsum þæt
mon micelne welan hæbbe, nu se næfre ne wyrð orsorg þe hine
underfehð.
 15.33.20. þa seo Gesceadwisnes þa þis spell asæd hæfde,
þa ongan heo singan & þus cwæð: Eala, hu gesælig seo forme eld
was þises midangeardes, ða ælcum men þuhte genog on þære eorþan
wæstmum.
 15.33.23. Næron þa welige hamas, ne mistlice swotmettas, ne
drincas, ne diorwyrðra hrægla hi ne girndan, forþam hi þa git
næran, ne hio nanwuht ne gesawon, ne ne geherdon.
 15.33.26. Ne gemdon hie nanes fyrenlustes, buton swiðe gemetlice
þa gecynd beeodan; ealne weg hi æton æne on dæg, & þæt was
to æfennes.
 15.33.28. Treowa wæstmas hi æton & wyrta, nalles scir win
hi ne druncan, ne nanne wætan hi ne cuþon wið hunige mengan; ne
seolocenra hrægla mid mistlicum bleowum hi ne gimdon.
 15.33.31. Ealne weg hi slepon ute on triowa sceadum; hluterra wella
wæter hi druncon.
 15.34.1. Ne geseah nan cepa ealand ne weroð, ne geherde non mon
þa get nanne sciphere, ne furþon ymbe nan gefeoht sprecan.
 15.34.3. Ne seo eorðe þa get besmiten mid ofslægenes monnes
blode, ne mon furðum gewundod; ne monn ne geseah þa git yfelwillende men;
nænne weorðscipe næfdon, ne hi non mon ne lufude.
 15.34.6. Eala þæt ure tida nu ne mihtan weorþan swilce.
 15.34.7. Ac nu manna gitsung is swa byrnende swa þæt fyr on
þære helle, seo is on þam munte þe ætne hatte, on þam ieglande
þe Sicilia hatte.
 15.34.9. se munt bið simle swefle birnende, & ealla þa
neahstowa þærymbutan forbærnð.
 15.34.10. æala, hwæt se forma gitsere wære, þe ærest
þa eorþan ongan delfan æfter golde, & æfter gimmum, & þa
frecnan deorwyrðnesse funde þe ær behyd wæs & behelod mid
ðære eorþan.
 16.34.14. þa se Wisdom þa þis leoð asungen hæfde, þa
ongan he eft spellian & þus cwæþ: Hwæt mæg ic þy mare secgan
be þæm weorðscipe & be þæm anwealde þisse worulde?
 16.34.17. For ðæm anwealde ge eow woldon ahebban up oð
ðone heofen, gif ge meahten.
 16.34.18. þæt is forðæmþe ge ne gemunon ne eac ne
ongitað þone heofoncundan anweald & þone weorðscipe; se is eower
agen, & þonan ge comon.
 16.34.20. Hwæt, se eower wela þonne & se eower anweald,
þe ge nu weorðscipe hatað, gif he becymð to þam eallra wyrrestan men,
& to þam þe his eallra unweorðost bið, swa he nu dyde to þis
ilcan þeodrice, & iu ær to Nerone þæm casere, & oft eac to
mænegum hiora gelicum, hu ne wile he ðonne don swa hi dydon & get
doð, ealle ða ricu þe him under bioð oððe awer on neaweste,
forslean & forheregian, swæ swa fyres leg deð drigne hæðfeld,
oððe eft se byrnenda swefel ðone munt bærnð þe we hatað Etne, se
is on Sicilia ðæm ealonde; swiðe onlic ðæm miclan flode ðe giu on
Noes dagum wæs.
 16.34.30. Ic wene ðæt þu mæge gemunan ðætte eowre
eldran gio Romana witan on Torcwines dagum þæs ofermodan cyninges for his
ofermettum þone cynelican naman of Romebyrig æresð adydon.
 16.35.2. Ond eft swa ilce þa heretogan ðe hine ær ut adrifon
hi wolden eft ut adrifan for hiora ofermettum.
 16.35.4. ac hi ne meahton, forðæmþe se æftera anweald
þara heretogena þæm romaniscum witum get wyrs licode þonne se ærra
þara cyninga.
 16.35.6. Gif hit þonne æfre gewirð, swa hit swiðe seldon
gewyrð, þæt se anweald & se weorðscipe becume to godum men &
to wisum, hwæt bið þær þonne licwyrðes buton his god & his
weorðscipe, þæs godan cyninges, næs þæs anwealdes?
 16.35.10. Forþamþe se anwald næfre ne bið good buton se
god sie þe hine hæbbe; ðy hit bið þæs monnes god næs þæs
anwealdes, gif se anweald god bið.
 16.35.13. Forþam hit bið þætte nan man for his rice ne
cymð to cræftum & to medemnesse, ac for his cræftum & for his
medumnesse he cymð to rice & to anwealde.
 16.35.15. þi ne bið nan man for his anwealde na þe betera, ac
for his cræftum he beoð good, gif he god bið, & for his cræftum
he bið anwealdes weorðe, gif he his weorðe bið.
 16.35.18. Leorniað forðæm wisdom, & þonne ge hine
geleornod hæbben, ne forhycgað hine þonne.
 16.35.20. þonne secge ic eow buton ælcum tweon þæt ge
magon þurh hine becuman to anwealde, þeah ge no þæs anwealdes ne
wilnigan.
 16.35.22. Ne þurfon ge no hogian on þam anwealde, ne him
æfter þringan.
 16.35.23. Gif ge wise beoð & gode, he wile folgian eow,
þeah ge his no ne wilnigen.
 16.35.24. Ac sege me nu hwæt eower deorwyrðesta wela &
anwald sie, þe ge swiðost girnaþ.
 16.35.25. Ic wat þeah þæt hit is þis andwearde lif &
ðes brosnienda wela ðe we ær ymbe spræcon.
 16.35.28. Eala, hwæðer ge netenlican men ongiten hwilc se wela
sie, & se anwald, & ða woruldsælða?
 16.35.29. þa sint eowere hlafordas & eowere waldendas, næs
ge heora.
 16.35.30. Gif ge nu gesawan hwelce mus þæt wære hlaford
ofer oðre mys, & sette him domas, & nedde hie æfter gafole, hu
wunderlic wolde eow ðæt þincan.
 16.36.1. hwelce cehhettunge ge woldan þæs habban, & mid
hwelce hleatre ge woldon bion astered.
 16.36.2. Hu micle mare is ðonne þæs monnes lichoma to
metenne wið þæt mod þonne seo mus wið ðone mon.
 16.36.4. Hwæt, ge þonne magon eaðe geþencan, gif ge hit
georne ymbe smeagan willað & æfter spyrigan, þæt nanre wuhte
lichoma ne beoð þonne tederra þonne þæs monnes.
 16.36.7. þæm magon derian þa læstan fleogan, ge ða
gnættas mid swyðe lytlum sticelum him deriað, & eac ða smalan
wyrmas/ ðe ðone mon ægðer ge innan ge utan wyrdað, & hwilum
fulneah deadne gedoð; ge furðum þios lytle loppe hine deadne gedeð.
 16.36.11. Swilca wuhta him derigað ægðer ge innan ge utan.
 16.36.12. On hwæm mæg ænig mon oðrum derian buton on
his lichoman, oððe eft on hiora welum, þe ge hatað gesælða ?
 16.36.14. Ne nan mon ne mæg ðæm gesceadwisan mode gederian,
ne him gedon þæt hit sie ðæt ðæt hit ne bið.
 16.36.16. ðæt is swiðe sweotol to ongitanne be sumum
romaniscum æþelinge, se wæs haten Liberius.
 16.36.17. se wæs to manegum witum geworht, forðæmþe he
nolde meldian on his geferan þe mid him siredon ymb ðone cyning þe hie
ær mid unrihte gewunnen hæfdon.
 16.36.20. þa he ða beforan ðone graman cyning gelæd
wæs, & he hine het secgan hwæt his geferan wæron ðe mid him ymbe
sieredon, þa forceaw he his tungan & wearp hine mid ðære tungan on
þæt neb foran.
 16.36.24. Forðæm hit gewearð þæt ðæm wisan men com
to lofe & to wyrðscipe þæt se unrihtwisa cyning him tiohhode to
wite.
 16.36.26. Hwæt is þæt ðemma ðæt ænig mon mæge
oðrum don, þæt he ne mæge him don ðæt ilce?
 16.36.27. Gif he ne mæg, oðer mon mæg.
 16.36.28. We leornodon eac be ðæm wælreowan Bosiridem, se
wæs on Egyptum.
 16.36.29. ðæs leodhatan gewuna wæs þæt he wolde
ælcne cuman swiðe arlice underfoon & swiðe swæslice wið
gebæran, ðonne he æresð him to com.
 16.36.32. Ac eft, ær he him from cerde, he sceolde bion
ofslægen.
 16.36.33. Ond ða geberede hit ðæt Erculus Iobes sunu com
to him.
 16.37.1. þa wolde he don ymbe hine swa swa he ymbe manigne
cuman ær dyde; wolde hine adrencan on þære ea ðe Nilus hatte.
 16.37.3. ða wearð he strengra, & adrencte hine swiðe
rihte be Godes dome, swa swa he manigne oðerne ær dyde.
 16.37.5. Hwæt, eac Regulus, se foremæra heretoga, þa he
feaht wið Africanas, he hæfde fulneah unasecgendlicne sige ofer þa
Africanas.
 16.37.7. þa he hi þa swiðost forslagen hæfde, ða het he
hi bindan & on balcan lecgan.
 16.37.9. ða gebyrede hit swiðe hraðe þæt he wearð
gebunden mid hira racentum.
 16.37.10. Hwæt wenst þu þonne hwæt godes se anweald sie,
þonne he on nane wisan his agenes cræftes ne mæg forbugan þæt he
ðæt ilce yfel ne geðafige oðrum monnum þæt he ær oðrum
dyde?
 16.37.13. Hu ne is se anweald þonne þær nauht?
 16.37.14. Hwæt wenst þu?
 16.37.14. gif se weorðscipe & se anweald his agnes þonces
god wære & his selfes anweald hæfde, hwæðer he wolde þam
forcuðestum monnum folgian swa he nu hwilum deð?
 16.37.17. Hu ne wast þu þæt hit nis nauht gecynde ne nauht
gewunelic þæt ænig wiðerweard þing bion gemenged wið oðrum
wiðerweardum, oððe ænige geferrædenne wið habban?
 16.37.19. Ac seo gecynd hit onscunað þæt hi ne magon
weorðan togædere gemenged, þe ma ðe þæt good & ðæt yfel
magon ætgædere bion.
 16.37.21. Nu þe is swiðe openlice gecyðed þæt þis
andwearde rice & þas weoruldgesælþa & þes anweald of heora
agnum gecynde & heora agnes gewealdes nauht gode ne sient, ne heora selfra
nanne anwald nabbað, nu hi willað clifian on þam wyrrestan monnum, &
him geþafiað þæt hi bioð hiora hlafordas.
 16.37.26. Nis ðæs nu nan tweo ðæt oft þa eallra
forcuþestan men cumað to þam anwealde & to þam weorðscipe.
 16.37.28. Gif se anweald ðonne of his agenre gecynde & his
agnes gewealdes god wære, ne underfenge he næfre þa yfelan ac þa
godan.
 16.37.30. þæs ilcan is to wenanne to eallum ðæm
gesælþum þe seo wyrd brengð þisses andweardan lifes ge on cræftum
ge on æhtum; forþæmþe hi hwilum becumað to þam forcuðestum.
 16.38.2. Hwæt, we genog georne witon ðæt nanne mon þæs
ne tweoð þæt se sie strong on his mægene þe mon gesihð þæt
stronglic weorc wyrcð; ne þonne ma, gif he hwæt bið, ne tweoð
nænne mon þæt he hwæt ne sie.
 16.38.5. Her endað sio forme boc Boetius & onginneð sio
æftere.
 16.38.6. Swa mæg eac se dreamcræft ðæt se mon bið
dreamere/, & se læcecræft þæt he bið læce, & seo racu
deð þæt he bið reccere.
 16.38.9. Swa deð eac se gecynda cræft ælcum men ðæt
þæt god ne mæg beon wið ðæt yfel gemenged, ne þæt yfel
wið þæt god; þeah hie buta on anum men sien, þeah bið ægðer
him onsundran.
 16.38.11. þæt gecynd nyle næfre nanwuht wiðerweardes
lætan gemengan, forðæm heora ægðer onscunað oðer, &
ægðer wile bion þæt ðæt hit bið.
 16.38.14. Ne mæg se wela gedon þæt se gitsere ne sie
gitsere, ne ða grundleasan gitsunga gefyllan; ne se anweald ne mæg gedon
his waldend wealdendne.
 16.38.16. Nu þonne nu ælc gesceaft onscunað ðæt
ðæt hire wiðerweard bið, & swiðe georne tiolað þæt hit
him þæt from ascufe, hwylce twa sint þonne wiðerweardran betwuh him
þonne god & yfel?
 16.38.19. Ne weorþað hi næfre tosomne gefeged.
 16.38.20. Be þæm þu meaht ongitan, gif þa gesælþa
ðises andweardan lifes þurh hie selfe heora selfra geweald ahton, & of
heora agnum gecynde gode wæron, þonne woldon hi simle on þam clifian
þe him god mid worhte, nalæs yfel.
 16.38.24. Ac ðær ðær hi gode beoð, þonne beoð hi
þurh þæs godan monnes god gode þe him god mid wyrcð, & se bið
þurh God god.
 16.38.26. Gif hine þonne yfel mon hæfð, þonne bið he
yfel þurh þæs monnes yfel þe him yfel mid deð, & þurh dioful.
 16.38.28. Hwæt godes is se wela ðonne, ðonne he ne mæg
þa grundleasan gitsunga afyllan þæs gitseres; oððe se anweald,
ðonne he ne mæg his waldend waldendne gedon?
 16.38.31. Ac hine gebindað þa won welnunga mid hiora
unabindendlicum racentum.
 16.38.32. ðeah mon nu yfelum men anwald selle, ne gedeð se
anwald hine godne ne medomne, gif he ær næs, ac geopenað his yfel,
gif he ær yfel wæs, & gedeð hit ðonne sweotol, gif hit ær
næs.
 16.39.2. Forðæm þeah he ær yfel wolde, þonne nysste he
hu he hit swa fullice acyðde, ær he fullne anweald hæfde.
 16.39.4. þæt gewyrð for þam dysige þe ge fægniað
þæt ge moton sceppan þone naman, hatan þæt sælþa þæt nane
ne beoð, & þæt medumnes þæt nan medomnes ne beoð.
 16.39.6. forþam hi gecyðað on heora endunge, þonne hie
endiað, þæt hie nauðer ne bioð, forþæm nawðer ne se wela ne
se anweald ne se weorðscipe ne beoð to wenanne þæt hit seo soþe
gesælð sie.
 16.39.9. Swa hit is nu hraðost to secganne be eallum þam
woruldgesælðum þe seo wyrd brengð, þæt nan wuht on nis ðæs
þær to wilnianne seo, forþamðe þær nan wuht gecyndelices godes on
nis þæs ðe of him cume.
 16.39.12. þæt is on ðæm sweotol þæt hi hi symle to
ðæm godum ne ðeodað, ne ða yfelan gode ne gedoð þe hi hie
oftosð to geþiodað.
 16.39.15. ða se Wisdom ða þis spell ðus areaht hæfde,
ða ongan he eft giddian & þus cwæð: Hwæt, we witon hwelce
wælriownessa & hwilce hryras & unryhthæmedu & hwilc man &
hwilce arleasnesse se unrihtwisa kasere Neron weorhte.
 16.39.19. Se het æt sumum cyrre forbærnan æalle Romeburg
on anne sið æfter þære bisene þe gio Trogiaburg barn.
 16.39.20. Hine lyste eac geseon hu seo burne, hu lange, & hu
leohte be þære oðerre.
 16.39.21. & eft he het ofslean ealle þa wisestan witan
Romana, ge furðon his agene modor, & his agene broðor; ge furðom his
agen wif he ofslog mid sweorde; & for ðyllecum næs he nanwuht
geunrotsod, ac wæs þy bliþra & fagenode þæs.
 16.39.25. Ond þeah betwuh þyllecum unrihtum wæs him no þy
læs underþeod eall þes middangeard from easteweardum oþ westeweardne,
& eft from suðeweardum oð norðeweardne; eall he was on his anwealde.
 16.39.28. Wenst ðu þæt se godcunda anweald ne mihte afyrran
þone anweald þam unrihtwisan kasere, & him þære wuhhunge
gesteoran, gif he wolde?
 16.39.30. Gise, la, gese; ic wat þæt he mihte, gif he wolde.
 16.39.31. Eala, eaw, hu hefig geoc hem beslepte on eallæ þam
þæ on his tidum libbende wæron on eorðan; & hu oft his sweord
wæron besyled on unscyldegum blode.
 16.40.3. Hu ne was þær genog sweotol þæt se anweald his
agenes ðonces god næs, þa se god næs þe he to com?
 17.40.5. ða se Wisdom ða þis leoð asungen hæfde, ða
gesugode he; & þa andswarode þæt Mod & þus cwæð: Eala,
Gesceadwisnes hwæt, þu wast þæt me næfre seo gitsung & seo
gemægð þisses eorðlican anwealdes forwel ne licode, ne ic ealles
forswiðe ne girnde þisses eorðlican rices, buton tola ic wilnode þeah
& andweorces to þam weorce þe me beboden was to wyrcanne; þæt was
þæt ic unfracodlice & gerisenlice mihte steoran & reccan þone
anwald þe me befæst wæs.
 17.40.12. Hwæt, þu wast þæt nan mon ne mæg nænne
cræft cyðan ne nænne anweald reccan ne stioran butun tolum &
andweorce.
 17.40.14. þæt bið ælces cræftes andweorc þæt mon
þone cræft buton wyrcan ne mæg.
 17.40.15. þæt bið þonne cyninges andweorc & his tol
mid to ricsianne, þæt he hæbbe his lond fullmonnad; he sceal habban
gebedmen & fyrdmen & weorcmen.
 17.40.18. Hwæt, þu wast þætte butan þissan tolan nan
cyning his cræft ne mæg cyðan.
 17.40.19. þæt is eac his ondweorc, þæt he habban sceal to
ðæm tolum þam þrim geferscipum biwiste.
 17.40.21. þæt is þonne heora biwist: land to bugianne, &
gifta, & wæpnu, & mete, & ealo, & claþas, & gehwæt
þæs ðe þa þre geferscipas behofiað.
 17.40.23. Ne mæg he butan þisum þas tol gehealdan, ne buton
þisum tolum nan þara þinga wyrcan þe him beboden is to wyrcenne.
 17.40.25. Forþy ic wilnode andweorces þone anweald mid to
reccenne, þæt mine cræftas & anweald ne wurden forgitene &
forholene.
 17.40.27. Forþam ælc cræft & ælc anweald bið sona
forealdod & forsugod, gif he bið buton wisdome; forðæm ne mæg non
mon nænne cræft bringan buton wisdome.
 17.41.1. forðæmþe swa hwæt swa þurh dysig gedon bið,
þe/ mæg hit mon næfre to cræfte gerecan.
 17.41.3. þæt is nuhraðost to secganne, þæt ic wilnode
weorðfullice to libbanne þa hwile þe ic lifde, & æfter minum life
þæm monnum to læfanne þe æfter me wæren min gemyndig on godum
weorcum.
 18.41.7. ða ðis þa gesprecen was, þa gesugode þæt Mod,
& seo Gesceadwisnes ongon sprecan & þus cwæþ: Eala, Mod, eala;
an yfel is swiðe to anscunianne.
 18.41.9. þæt is þæt þætte swiðe singallice &
swiðe hefiglice beswicð ealra þara monna mod þe beoð on heora gecynde
gecorene, & þeah ne beoð to þam hrofe þonne git cumen fulfremedra
mægena; þæt is þonne wilnung leases gilpes & unryhtes anwealdes
& ungemetlices hlisan godra weorca ofer eall folc.
 18.41.14. Forþam wilnigað monige men anwealdes þe hie woldon
habban godne hlisan, þeah hi his unwyrðe sien; ge furðum se ealra
forcuþesta wilnað þæs ilcan.
 18.41.16. Ac se þe wile wislice & geornlice æfter þam
hlisan spyrian, þonne ongit he swiðe hræðe hu lytel he bið, & hu
læne, & hu tedre, & hu bedæled ælces godes.
 18.41.19. Gif þu nu geornlice smeagan wilt & witan wilt ymb
ealræ þisse eorðan ymbhwyrft from easteweardan ðisses middangeardes
oð westeweardne, & from suðeweardum oð norðeweardne, swa swa þu
liornodest on þære bec þe <foreign>Astralogium</foreign> hatte, ðonne meaht þu
ongetan þæt he is eal wið þone heofon to metanne swilce an lytlu
þrice on bradum brede, oðþe rondbeag on scelde, æfter wisra monna
dome.
 18.41.26. Hu ne wast þu þæt ðu leornodest on Ptolomeus
bocum, se towrat ealles þises middangeardes gemet on anre bec?
 18.41.28. þær þu miht on geseon þæt eall moncynn &
ealle netenu ne notigað nawer neah feorðan dæles þisse eorðan
ðæs þe men gefaran magan, forþæmþe hy hit ne magon eall gebugian,
sum for hæto, sum for cile; & þone mæstan dæl his hæfð
sæ oferseten.
 18.42.4. Do nu of ðam feorðan dæle an þinum mode eall
þæt seo sæ his ofseten hæfð, & eal þa sceard þe hio him on
genumen hæfð, & eall þæt his fennas & moras genumen habbað,
& eall þæt on eallum þiodum westes ligeð, þonne meaht þu
ongitan/ þætte þæs ealles nis monnum þonne mare læfed to
bugianne, buton swelce on lytel cauertun.
 18.42.10. Is þæt þonne fordyslic geswinc þæt ge
winnað eowre woruld to ðon þæt ge wilniað eowerne hlisan
ungemetlice/ to brædanne ofer swelcne cauerton.
 18.42.12. swelce þæt is ðætte men bugiað þisse
worulde fulneah swilce an prica for þæt oðer.
 18.42.14. Ac hwæt rumedlices oððe micellices oððe
weorðfullices hæfð se eower gilp þe ge þær bogiað on þam
fiftan dæle healfum londes & unlondes, mid sæ, mid fænne, mid
ealle, swa hit is generwed.
 18.42.17. To hwon wilnige ge þonne to ungemetlice þæt ge
eowerne naman tobrædan ofer þone teoðan dæl, nu his mare nis mid
sæ, mid fænne, mid ealle?
 18.42.21. Geðencað eac þæt on ðisum lytlan pearroce þe
we ær ymb spræcon bugiað swiðe manega þeoda & swiðe mislica,
& swiðe ungelica ægþer ge on spræce ge on þeawum ge on eallum
sidum, ealra þara þeoda þe ge nu wilniað swiðe ungemetlice þæt
ge scylon eowerne naman ofer tobrædan.
 18.42.25. þæt ge næfre gedon ne magon, forðon hiora
spræc is todæled on twa & on hundseofontig, & ælc þara
spræca is todæled on manega þioda, & þa sint tolegena &
todælda mid sæ & mid wudum & mid muntum & mid fennum, &
mid manegum & mid mislicum westenum & ungeferum londum, þæt hit
furðum/ cepemen ne gefarað.
 18.42.31. Ac hu mag ðær þonne synderlice anes rices monnes
nama cuman, þonne þær mon furðum þære burge naman ne geherð ne
þære þeode þe he on hamfæst bið?
 18.43.3. þy ic nat for hwilcon dysige ge girnað þæt ge
woldon eowerne naman tobrædan geond ealle eorþan; þæt ge næfre
gedon ne magon, ne furðum nawer neah.
 18.43.5. Hwæt, þu wast hu micel Romana rice wæs on
Marcuses dagum þæs heretogan; se wæs oðre naman haten Tullius, &
þriddan Cicero.
 18.43.8. Hwæt, he cyðde on sumre his boca ðætte þa get
Romana nama ne come ofer þa muntas, þa we hatað Caucaseas, ne ða
Sciððeas þe on oðre healfe þara munta bugiað furðum þære
burge naman ne þæs folces ne geherdon, ac þa he com ærest to
Parðum, & wæs þær swiðe niwe.
 18.43.12. ac he wæs þeah þærymbutan manegum folce swiðe
egeful.
 18.43.13. Hu ne ongite ge nu hu nearo se eower hlisa bion wile þe
ge þær ymb swincað & unrihtlice tioliað to gebrædanne?
 18.43.15. Hwæt wenstu hu micelne hlisan & hu micelne
weorðscipe an romanisc man mæge habban on þam lande þær mon
furðum ðære burge naman ne geherde, ne ealles ðæs folces hlisa ne
com?
 18.43.19. þeah nu hwelc mon ungemetlice & ungedafenlice
wilnige þæt he scyle his hlisan tobrædan ofer ealle eorþan, he ne
mæg þæt forðbringan, forþamþe þara ðeoda þeawas sint
swiðe/ ungelice, & hiora gesetenessa swiðe mislica, swa ðætte
þæt/ on oðrum lande betst licað þætte þæt bið hwilum on
ðæm oðrum tælwyrðlicosð, & eac micles wites wyrðe.
 18.43.25. Forðæm ne mæg nan mon habban gelic lof on
ælcum londe, forþonðe on ælcum londe ne licað þæt on oðrum
licað.
 18.43.27. Forðy sceolde ælc mon bion on ðæm wel gehealden
þæt he on his agnum earde licode.
 18.43.28. þeah he nu maran wilnige, he ne mæg furðum
þæt forðbringan, forþæmþe seldhwonne bið þætte auht
monegum monnum anes hwæt licige.
 18.43.31. forþy wyrð oft godes monnes lof alegen inne on
þære ilcan þeode þe he on hamfæst bið, & eac forþamþe hit
oft swiðe sarlice gebyrede þurh þa heardsælþa þara writera
ðæt hi for heora slæwðe & for gimeleste & eac for recceleste
forleton unwriten þara monna ðeawas & hiora dæda, þe on hiora
dagum formæroste & weorðgeornuste wæron.
 18.44.4. & þeah hi nu eall hiora lif & hira dæda
awriten hæfdon, swa swa hi sceoldon gif he dohton, hu ne forealdodon þa
gewritu/ þeah & losodon þonecan þe hit wære, swa some swa þa
writeras dydon, & eac þa ðe hi ymb writon.
 18.44.8. & eow þincð þeah þæt ge hæbben ece are
gif ge mægen on ealre eowerre worulde geearnigan þæt ge hæbben godne
hlisan æfter eowrum dagum.
 18.44.11. Gif þu nu getelest þa hwila þisses andweardan
lifes & þisses hwilendlican wið þæs ungeendodan lifes hwila,
hwæt bið hit þonne?
 18.44.13. Tele nu þa lengu þære hwile þe þu þin eage
on beprewan mæge wið ten ðusend wintra; þonne habbað þa hwila
hwæthwugu onlices, þeah hit lytel sie; þæt is þonne þæt heora
ægþer hæfð ende.
 18.44.16. Tele nu þon þæt ten þusend geara, ge þeah þu
ma wille, wið þæt ece & þæt ungeendode lif.
 18.44.18. þonne ne finst þu þær nauht angelices, forðam
þæt ten ðusend geara, þeah hit lang ðince, ascortaþ, &
þæs oðres næfre ne cymð nan ende.
 18.44.20. Forþæm hit nis no to metanne þæt geendodlice
wið ðæt ungeendodlice.
 18.44.21. þeah þu nu telle from þises middangeardes fruman
oð ðone ende, & mete þonne þa gear wið þæt ðe nænne
ende næfð, þonne ne bið þær nauht anlices.
 18.44.24. Swa bið eac se hlisa þara foremærena monna; þeah
he hwilum lang sie, & fela geara þurhwunige, he bið þeah swiðe
scort to metanne wið ðone þe næfre ne geendað.
 18.44.28. & ge ne reccað ðeah hweðer ge auht to gode don
wið ænegum oþrum þingum buton wið þam lytlan lofe þæs folces,
& wið þæm scortan hlisan þe we ær ymb spræcon.
 18.44.31. Earniað þæs, & forsioð þa cræftas
eoweres ingeðonces & eowres andgietes & eowre gescead wisnesse, &
woldon habban eowerra godena weorca mede æt fremdra monna cwiddunge.
 18.45.3. Wilnigað þærto þære mede þe ge to Gode
sceolden.
 18.45.4. Hwæt, þu gehyrdest þætte gio dagum gelomp
þæt an swiðe wis mon & swiðe rice ongan fandigan anes uðwitan
& hine bismrode, forðæm he hine swa orgellice up ahof, & bodode
þæs þæt he uðwita wære.
 18.45.7. ne cyðde he hit mid nænum cræftum, ac mid leasum
& ofermodlicum gelpe.
 18.45.8. þa wolde se wisa mon his fandian, hwæðer he swa wis
wære swa he self wende þæt he wære.
 18.45.10. Ongon hine þa hyspan, & hearmcwidian.
 18.45.10. þa geherde se uðwita swiðe geþyldelice þæs
wisan monnes word sume hwile.
 18.45.12. ac siððan he his hispinge gehered hæfde, þa
scylde he ongean swiðe ungeþyldelice, þeah he ær licette þæt he
uðwita wære.
 18.45.14. Ahsode hine þa eft hwæðer him þuhte þæt he
uþwita wære þe nære.
 18.45.15. ða andswarode se wisa mon him & cwæð: Ic wolde
cweþan/ þæt þu uðwita wære, gif þu geðyldig wære &
gesugian meahte.
 18.45.17. Hu langsum wæs him se hlisa, þa he ær mid
leasungum wilnode.
 18.45.18. Hu ne forbærst he þa þærrihte for ðæm anum
andwyrde.
 18.45.19. Hwæt forstod þonne þæm betstum monnum þe
ær us wæron þæt hi swa swiðe wilnodon þæs idelan gilpes &
þæs hlisan æfter heora deaþe?
 18.45.22. oððe hwæt forstent hit þæm þe nu sindon?
 18.45.22. þy wære ælcum men mare þearf þæt he
wilnode godra cræfta þonne leases hlisan.
 18.45.24. Hwæt hæfð he æt þam hlisan æfter þæs
lichoman gedale & þære sawle?
 18.45.25. Hu ne witon we þæt ealle men lichomlice sweltað,
& þeah sio sawl bið libbende ?
 18.45.26. Ac sio sawl færð swiðe friolice to hefonum,
siððan hio ontiged bið, & for þæm carcerne þæs lichoman
onlesed bið.
 18.45.28. Heo forsihð þonne eall ðas eorðlican þing,
& fægnað þæs þæt hio mot brucan þæs heofonlican,
siððan hio bið abrogden from ðæm eorðlican.
 18.45.31. þonne þæt mod him selfum gewita bið Godes
willan.
 19.46.1. ða se Wisdom þa þis spel areaht hæfde, ða ongan
he gyddian & ðus singende cwæð: Swa hwa swa wilnige to habbenne
þone idelan hlisan & þone unnyttan gilp, behealde he on feower healfe
his hu widgille þæs heofones hwealfa bið, & hu neara þære
eorðan stede is, þeah heo us rum þince.
 19.46.5. þonne mæg hine scamigan þære brædinge his
hlisan, forþam he hine ne mæg furðum tobrædan ofer þa nearwan
eorðan ane.
 19.46.7. æala, ofermodan, hwi ge wilnigen þæt ge underlutan
mid eowrum swiran þæt deaðlice geoc?
 19.46.9. oððe hwi ge seon on swa idelan geswince þæt ge
woldon eowerne hlisan tobrædan ofer swa manega þeoda?
 19.46.10. þeah hit nu gebyrige þæt ða utemestan ðioda
eowerne naman up ahebban, & on manig þeodisc eow herigen, & þeah
hwa wexe mid micelre æþelcundnesse his gebyrda, & þeo on eallum
welum & eallum wlencum, ne se deaþ þeah swelces ne recð.
 19.46.14. Ac he forsiehð þa æþelo, & þone rican
gelice & þone heanan ofswelgð, & swa geemnet þa rican & þa
heanan.
 19.46.16. Hwæt synt nu þæs foremeran & þæs wisan
goldsmiðes ban Welondes?
 19.46.17. Forþi ic cwæð þæs wisan forþy þam
cræftegan ne mæg næfre his cræft losigan, ne hine mon ne mæg
þonne eð on him geniman ðe mon mæg þa sunnan awendan of hiere
stede.
 19.46.20. Hwær synt nu þæs Welondes ban, oððe hwa wat
nu hwær hi wæron?
 19.46.21. oððe hwær is nu se foremæra & se aræda
Romwara heretoga, se wæs haten Brutus, oðre naman Cassius?
 19.46.23. Oððe se wisa & fæstræda Cato, se wæs eac
Romana heretoga; se wæs openlice uðwita.
 19.46.24. Hu ne wæron þas gefyrn forðgewitene?
 19.46.25. & nan mon nat hwær hi nu sint.
 19.46.26. Hwæt is heora nu to lafe, butan se lytla hlisa &
se nama mid feaum stafum awriten?
 19.46.27. & þæt git wyrse is, þæt we witon manige
foremære & gemyndwyrþe weras forðgewitene þe swiðe feawa manna a
ongit.
 19.46.29. Ac manige licggað deade mid ealle forgitene, þæt
se hlisa hie furðum cuþe ne gedeð.
 19.46.30. þeah ge nu wenen & wilnian þæt ge lange libban
scylan her on worulde, hwæt bið eow þonne þy bet?
 19.46.32. Hu ne cymð se deað þeah, þeah he late cume, &
adeð eow of ðisse worulde?
 19.47.1. & hwæt forstent eow þonne se gilp, huru þam
þe se æfterra deað gegripð & on ecnesse gehæfð?
 20.47.3. ða se Wisdom þa þis leoð asungen hæfde, ða
ongan/ he spillian & ðus cwæð: Ne wen ðu no þæt ic to
anwillice winne wið ða wyrd.
 20.47.5. forðæm ic hit no self nauht ne ondræde, for þam
hit oft gebyreð þæt sio lease wyrd nauþer ne mæg þæm men don
ne fultum ne eac nænne dem.
 20.47.7. Forþam hio nis nanes lofes wyrðe, forþam hio hire
self gecyð þæt heo nanwuht ne bið; ac heo onwrihð hire æwelm
þonne heo geoþenað hiore þeawas.
 20.47.10. Ic wene ðeah þæt ðu ne forstande nu get hwæt
ic þe to cweðe.
 20.47.11. forþam hit is wundorlic þæt ic secgan wille, &
ic hit mæg uneaðe mid wordum areccan swa swa ic wolde; þæt is
ðæt ic wat ðætte sio wiðerwearde wyrd bið ælcum men
nytwyrðre þonne sio orsorge.
 20.47.14. Forðæm seo orsorge simle lihð & licet þæt
mon scyle wenan þæt hio is sio soðe gesælð; ac sio wiðerwearde is
sio soðe gesælþ, þeah hwæm swa ne þynce, forðæm heo is
fæstræd & gehæt simle þætte soð bið.
 20.47.18. Sio oðru is leas & beswicð ealle hire geferan,
forðæm hio hit gecyð self mid hire hwurfulnesse þæt hio bið
swiðe wancol; ac sio wiðerwearde gebet & gelæreð ælcne þara
þe hio hi to geþiet.
 20.47.21. Sio oðru gebinð ælc ðara moda ðe hire brycð
mid ðære hiwunga þe hio licet þæt hio sie god.
 20.47.22. sio wiðerwearde þonne onbinð & gefreoð
ælc þara þe hio to geðiet, mid ðæm þe hio him geopenað hu
tiedre þæs andweardan gesælða sint.
 20.47.25. Ac seo orsorhnes gæð scyrmælum swæðer windes
pyf; sio wiðerweardnes þonne bið simle untælu & wæru, ascirped
mid þære styringe hire agenre frecennesse.
 20.48.1. Ac sio lease gesælð hio tihð on last neadinga þa
þe hiere to geðeodað from þæm soðum gesælðum mid hiere
oliccunge.
 20.48.3. sio wiðerweardnes þonne ful oft ealle ða ðe hiere
underþeodde bioð neadinga getyhð to ðam soðum gesælðum, swa swa
mid angle fisc gefangen bið.
 20.48.5. ðincð ðe nu þæt lytel gestreon & lytel eaca
þinra gesælða þætte ðeos reðe & þios egeslice
wiðerweardnes þe bringð?
 20.48.7. þæt is þæt hio swiðe hraðe ða mod þe
geopenað þinra getreowra freonda & eac þinra fionda, þæt þu
hi miht swiðe sweotole tocnawan?
 20.48.10. Ac þæs leasan gesælða, þonne hi ðe from
gewitað, þonne nimað hi hiora men mid him, & lætað þine feawan
getreowan mid ðe.
 20.48.12. Hu woldes ðu nu gebycggan þa þu gesælegost
wære & þe þuhte þæt seo wyrd swiðost on þinne willan wode?
 20.48.14. mid hu micelan feo woldest þu þa habban geboht
þæt ðu switole mihtest tocnawan þine frind & ðine fynd?
 20.48.15. Ic wat ðeah þæt ðu hit woldest habban mid miclan
feo geboht þæt ðu hi cuðest wel toscadan.
 20.48.17. þeah þe nu þince þæt ðu deorwyrðe feoh
forloren habbe, þu hæfst þeah micle diorwyrðre mid geboht; þæt
sint getreowe friend; þa ðu miht nu tocnawan, & wast hwæt þu hiora
hæfst.
 20.48.20. Hwæt. þæt is þæt eallra deorweorðoste
fioh.
 21.48.21. ða se Wisdom þa ðis spell asæd hæfde, þa
ongan he giddigan & þus singende cwæð: An sceppend is buton
ælcum tweon, & se is eac wealdend heofones & eorðan & ealra
gesceafta, gesewenlicra & eac ungesewenlicra; þæt is God ælmihtig.
 21.48.25. þam ðeowiað ealle þa þe ðeowiað, ge ða
þe cunnon ge þa þe ne cunnon, ge þa ðe hit witon þæt hie him
ðeowiað ge þa ðe hit nyton.
 21.48.27. Se ilca gesette unawendendlicne sido & þeawas &
eac gecyndelice sibbe eallum his gesceaftum, ða þa he wolde, & swa swa
he wolde, & swa lange swa he wolde; þa nu sculon standan to worulde.
 21.48.30. ðara unstillena gesceafta styring ne mæg no
weorðan gestilled, ne eac onwend of þam ryne & of þære
endebyrdnesse þe him geset is.
 21.49.2. ac se anwealda hæfð ealle his gesceafta swa mid his
bridle befangene & getogene & gemanode swa þæt hi nauþer ne
gestillan ne moton, ne eac swiðor styrian þonne he him þæt gerum his
wealdleðeres to forlæt.
 21.49.5. Swa hæfð se ælmihtiga God geheaðorade ealle his
gescefta mid his anwealde þæt heora ælc winð wið oðer, &
þeah wræðeð oðer, þæt hie ne moton toslupan, ac bioð
gehwerfde eft to þam ilcan ryne þe hie ær urnon, & swa weorðað
eft geedniwade.
 21.49.9. Swa hi hit fagiað þæt þa wiðerweardan gesceafta
ægðer ge hie betwux him winnað, ge eac fæste sibbe betwux him
healdað.
 21.49.11. Swa nu fyr deð, & wæter & sæ &
eorðe, & manega oðra gesceafta þe beoð a swa ungeðwæra betwux
him swa swa hi beoð.
 21.49.13. & þeah hi beoð swa geþwæra þætte no
þæt an þæt hi magon geferan beon, ac þy furðor þæt heora
furðum nan buton oðrum beon ne mæg.
 21.49.15. Ac a sceal þæt wiðerwearde þæt oðer
wiðerwearde gemetgian.
 21.49.16. Swa nu hæfð se ælmihtega God swiðe
gesceadwislice & swiðe limplice geset þæt gewrixle eallum his
gesceaftum.
 21.49.18. Swa nu lencten & hærfest: on lencten hit grewð,
& on hærfest hit wealwað.
 21.49.19. & eft sumer & winter: on sumera hit bið wearm,
& on wintra ceald.
 21.49.20. Swa eac sio sunne bringð leohte dagas, & se mona
liht on niht, þurh þæs ilcan Godes miht.
 21.49.22. Se ilca forwyrnð þæræ sæ þæt heo ne mot
þone þeorscwold oferstæppan þære eorþan.
 21.49.23. Ac he hæfð heora mearce swa gesette þæt hie ne
mot heore mearce gebrædan ofer þa stillan eorþan.
 21.49.25. Mid þam ilcan gerece is gereaht swiðe anlic gewrixle
þæs flodes & þæs ebban.
 21.49.26. þa gesetennesse þa he læt standan þa hwile þe
he wile.
 21.49.27. Ac þonne ær þe he þæt gewealdleðer
forlæt þara bridla þe he ða gesceafta nu mid gebridlode hæfð:
þæt is seo wiðerweardnes þe we ær ymbe spræcon: gif he þa
læt toslupan, þonne forlætað hi þa sibbe ðe hi nu healdað,
& winð heora ælc on oðer æfter his agenum willan, &
forlætað heora geferrædenne, & fordoð ealne ðysne middaneard,
& weorðað him selfe to nauhte.
 21.49.33. Se ilca God gefegð mid freondrædenne folc
togædere, & sinhigscipas gesamnað mid clænlicre lufe.
 21.50.1. He gegæderað frind & geferan þæt hie
getreowlice heora sibbe & heora freondrædenne healdað.
 21.50.3. Eala þætte þis moncyn wære gesælig, gif heora
mod wære swa riht & swa gestaðelod & swa geendebyrd swa swa þa
oðre gesceafta sindon.
 21.50.5. Her endað nu seo æftre froferboc Boeties, &
onginð sio þridde.
 21.50.6. Se Boetius wæs oðre naman haten Seuerinus; se wæs
heretoga Romana.
 22.50.8. ða se Wisdom þa ðis lioð asungen hæfde, þa
hæfde he me gebundenne mid þære wynsumnesse his sanges, þæt ic his
wæs swiðe wafiende & swiðe lustbære hine to geheranne mid
innewearde/ mode, & þa fulhræðe ðæs ic cleopode to him &
þus cwæð: Eala, Wisdom, þu ðe eart sio hehste frofer ealra werigra
moda; hu þu me hæfst afrefredne ægþer ge mid þinre smealican
spræce, ge mid þinre wynsumnesse þines sanges.
 22.50.15. To þæm þu me hæfst nu aretne & ofercumene
mid þinre gesceadwisnesse, þæt me nu ðincð ðætte no þæt
an þæt ic ðas unwyrd aræfnan mæg ðe me on becumen is, ac þeah
me giet mare frecenes on becume, ne cwiðe ic næfre ma þæt hit butan
gewyrhtum sie.
 22.50.19. forðæm ic wat þæt ic maran & hefigran
wyrðe wære.
 22.50.20. Ac ic wolde ymbe þone læcedom þara þinra lara
hwene mare geheran.
 22.50.21. þeah þu nu hwene ær sæde þæt þu wende
þæt hi woldon me swiðe bitere þincan, ne ondræde ic hi me nu
nauht.
 22.50.23. ac ic heora eom swiðe gifre ægðer ge to geheranne
ge eac to gehealdenne, & þe swiðe georne bidde þæt þu hi me
gelæste, swa swa ðu me nu lytle ær gehete.
 22.50.26. þa cwæð se Wisdom: Ic ongeat sona þa ðu swa
wel geswugodes & swa lustlice geherdest mina lara, þæt þu woldest
mid/ innewearde mode hi ongiton & smeagean.
 22.50.29. Forðæm ic geanbidode swiðe wel oþ ic wisse
hwæt þu woldest & hu þu hit understandan woldest, & eac þy
furður ic tiolode swiðe geornfullice þæt þu hit forstandan meahte.
 22.51.1. Ac ic þe nu wille secgan hwilc se læcecræft is
minre lare þe þu me nu bitst.
 22.51.2. He is swiðe biter on muðe, & he þe tirð on
ða þrotan þonne ðu his ærast fandast; ac he weredað siððan he
innan bið & swiðe liðe on ðæm innoðe, & swiðe swiðe
swete/ to bealcetenne.
 22.51.6. Ac þær ðu ongeate hwider ic ðe nu tiohige to
lædenne, ic wat ðæt þu woldest swiðe georne þider fundian &
swiðe swiðlice beon onæled mid þære gitsunge, forþam ic geherde
þæt ðu ær sædest þæt þu swiðe geornfull wære hit to
gehyranne.
 22.51.10. ða cwæð þæt Mod: Hwider wilt ðu me nu
swiðost lædan?
 22.51.11. ða andwyrde sio Gesceadwisnes & cwæð: To
þæm/ soðum gesælðum ic tiohige ðæt ic þe læde, þær
þin mod oft ymb ræsweð & eac mæt.
 22.51.13. & þu ne meahtes gyt ful rihtne weg aredian to
ðæm soðum gesaelðum, forðon þin mod wæs abisgod mid ðære
ansene þissa leasena gesælða.
 22.51.16. ða cwæð þæt Mod: Ic þe healsige þæt
þu me oðewe butan ælcum tweon hwæt sio soðe gesælð sie.
 22.51.18. ða cwæð sio Gesceadwisnes: Ic wille forlustlice
for ðinum lufum.
 22.51.19. ac ic sceal be sumre bysene sume anlicnesse þære
wisan ðe getæcan, oð ðe þæt þing cuðre sie, to ðæm
þæt þu þa bisne sweotole gesceawige, & þonne be þære
anlicnesse þara soðena gesælþa ðu mæge ongitan þa soðan
gesælða, & forlætan þætte him wiðerweard bið; þæt
sint þa leasan gesaelða.
 22.51.24. & þonne mid ealles modes geornfullan ingeðonce
higie þæt þu mæge becuman to þam gesælðum þe ece
þurhwuniað.
 23.51.27. ða se Wisdom ða ðis spell aræd hæfde, þa
ongan he eft giddian, & ðus cwæð: Swa hwa swa wille sawan
westmbære land, atio ærest of ða þornas & þa fyrsas &
þæt fearn & ealle þa weod þe he gesio þæt þam æcerum
derigen, þæt se hwæte mæge þy bet weaxan.
 23.52.2. Eac is ðeos bisen to geðencenne, þæt is þæt
ælcum men þincð huniges biobread þy weorodra gif he hwene ær
biteres onbirigð.
 23.52.4. & eft smylte weder bið þy þancwyrðre gif hit
hwene ær bið stearce stormas & norðanwindas & micle renas &
snawas.
 23.52.6. & þancwyrðre bið eac þas dæges leoht for
þære egeslican þiostro þære nihte, þonne hit wære gif nan niht
nære.
 23.52.7. Swa bið eac micle þe winsumre sio soðe gesælð
to habbenne efter þam eormðum þisses andweardan lifes.
 23.52.9. & eac micle ði eð þu miht þa soðan
gesælða gecnawan & to hiora cyððe becuman, gif ðu ærest
awyrtwalast of þinum mode ða leasan gesælða, & hi of atiht oð
ðone grund.
 23.52.12. Siððan þu hi þonne gecnawan miht, ðonne wat ic
þæt ðu ne wilnast nanes oðres þinges ofer þa.
 24.52.14. þa he þa þis leoð asungen hæfde, þa forlet
he þone sang, & geswugode ane hwile, & ongann smealice þencan on
his modes ingeþance, & ða cwæð: ælc deaðlic man swencð hine
selfne mid mistlicum & mænigfealdum ymbhogum, & þeah wilniað
ealle ðurh mislice paðas cuman to anum ende.
 24.52.19. þæt is þæt hi wilniað þurh ungelice
earnunga cuman to anre eadignesse; þæt is þonne God; se is fruma &
ende ælces goodes, & he is sio hehste gesælð.
 24.52.21. ða cwæð ðæt Mod: ðæt me ðincð sie
þæt hehste good, þætte mon ne ðurfe nanes oðres godes, ne eac ne
recce ofer þæt, siððan he þæt hæbbe þæt is hrof eallra
oðerra gooda.
 24.52.24. forþam hit eall oðru god utan befehð, & eall
oninnan him hæfð.
 24.52.26. Nære hit no þæt hehste god gif him ænig butan
wære, forþæm hit þonne hæfde to wilnian ne sumes goodes þe hit
self/ næfde.
 24.52.28. þa andswarode sio Gesceadwisnes & cwæð:
ðæt is swiðe sweotol þæt ðæt is sio hehste gesælð,
forðæm hit is ægðer ge hrof ge flor ealles goodes.
 24.52.30. Hwæt is ðæt þonne buton sio seleste
gesælð, þe ða oðra gesælða ealla oninnan him gegaderað, &
hi utan ymbhæfð, & oninnan him gehelt, & him nanes ne bið wana,
ne he nanes nedþearfe næfð, ac hi cumað eall of him, & eft eall to
him, swa swa eall wætru cumað of ðære sæ, & eft cumað ealle
to ðære sæ?
 24.53.5. Nis nan to ðæs lytel æwylm þæt he þa sæ
ne gesece; & eft of ðære sæ he gelent in on þa eorðan, &
swa he bið smugende geond þa eorðan oð he eft cymð to ðæm ilcan
æwelme þe he ær ut fleow, & swa eft to þære sæ.
 24.53.9. ðis is nu bysen þara soþena gesælða; þara
wilniað ealle deaðlice men to begitanne, þeah hi ðurh mislice wegas
ðencan to cumanne.
 24.53.11. Forþam æghwelc man hæfð gecyndelic god on him
selfum, forþam ælc mod wilnað soðes godes to begitanne; ac hit bið
amerred mid þam lænum godum, forðæm hit bið ofdælre ðærto.
 24.53.14. Forðam sume menn wenað þæt þæt se seo
seleste gesælð þæt mon seo swa welig þæt he nanes ðinges maran
ne ðurfe, & wilniað hiora woruld æfter þam.
 24.53.16. Sume men wenað þæt þæt sie þæt hehte god
þæt he sie his geferum his geferena weorðost, & eallon maegene
ðæs tiolað.
 24.53.18. Sume wenað þæt ðæt hehste good sie on þam
hehstan anwalde; þa wilniað oðer twega, oððe him selfe ricsian,
oððe hi to ðæra ricena freondscipe geþiodan.
 24.53.21. Sume þonne tiohiað þæt ðæt betst sie
þæt mon sie foremære & widmære, & hæbbe godne hlisan;
tiliað þonne þæs ægðer ge on sibbe ge on gewinne.
 24.53.23. Manege tellað þæt to mæstum goode & to
mæstere gesælðe þæt mon sie simle bliðe on þis andweardan
life, & fulga eallum his lustum.
 24.53.25. Sume þonne þa þe ðas welan wilniað, hi his
wilniað forþam þæt hi woldean ðy maran anweald habban, þæt he
mihte þy orsorglicor ðissa woruldlusta brucan, & eac þas welan.
 24.53.28. Manega sint þara þe forþi wilniað anwaldes þe
hie woldon ormæte feoh gegaderian; oððe eft þone hlisan heora naman hi
wilniað þæt hi gebrædan.
 24.54.1. On swilcum & on oðrum swelcum lænum &
hreosendum weorðscipum ælces mennisces modes ingeþanc bið geswenced
mid ðære geornfulnesse & mid ðære tiluncga.
 24.54.3. wenð þonne þæt hit hæbbe sum healic god
gestryned þonne hit hæfð genumen þæs folces olecunga; & me
þincð þæt hit hæbbe geboht sume swiðe leaslice mærðe.
 24.54.6. Sume tiliað mid micelre geornfulnesse wifa, forðæm
þæt he þurh ðæt mæge mæst bearna begitan, & eac
wynsumlice libban.
 24.54.8. ða getriewan friend þonne ic secgge sie ðæt
deorwyrðeste ðing ealra þissa weoruldgesælða.
 24.54.10. þa ne sint furðum to woruldgodum to tellanne, ac to
godcundum; forþam seo lease wyrd hi na forð ne bringð, ac se God þe hi
gecyndelice gesceop to gemagum.
 24.54.13. Forþamðe ælces oðres þinges on þisse worulde
mon wilnað, oððe forþamþe he mæg þurh þæt to anwealde
cuman, oððe to sumum woruldluste, butan þæs getreowan freondes.
 24.54.15. þone mon lufað hwilum for lufum & for triowum,
þeah he him nanra oðerra læna ne wene.
 24.54.17. þæt gecynd gefægð & gelimð þa friend
togadre mid swiðe untodeledlicre lufe.
 24.54.18. Ac mid þissum woruldgesælðum & mid þis
andweardan welan mon wyrcð oftor fiond ðonne freond.
 24.54.20. Be ðisan & be mænegum þillicum mæg beon
eallum monnum cuð ðætte ealle þa licumlican good bioð forcuðran
ðonne ðære sawle cræftas.
 24.54.23. Hwæt, we wenað ðæt mon bio þy strencra þe
he bið micel on his lichoman.
 24.54.24. Seo fægernes ðonne & sio hwætnes þaes
lichoman geblissað ðone mon & aret, & sio hælo hine gedeð
lusðbærne.
 24.54.26. On eallum ðissum licumlicum gesælignessum men
secað anfealde eadignesse ðæs ðe him ðincð, forþam þe
æghwelc man swa hwæt swa he ofer ealle oðre þing swiðost lufað,
þæt he teohhað þæt him sie betst, & þæt bið his hehste
god.
 24.54.30. þonne he þæt ðonne begiten hæfð, þonne
tihhað he þæt he mæge beon swiðe gesælig.
 24.54.31. Ne onsace ic nauht þæt ða gesælða & seo
eadignes sie þæt hehste god þises andweardan lifes; forþam ðe
æghwilc mon tiohhað þæt þæt ðing betst sie þæt he
swiðust ofer oðre þing lufað.
 24.55.4. & þonne he tiohhað þæt he sie swiðe
gesælig gif he þæt begitan mæg ðæt he þonne swiþust
willnað.
 24.55.5. Hu ne is þæt nu genoh openlice geeowad þara
leasena gesælða anlicnes þæt is þonne æhta & weorðscipe
& anweald & gielp & woruldlust?
 24.55.8. Be þam woruldluste Epeccurus se uðwita sæde, þa
he ymb ealle þas oðra gesælða smeade þe we ær nemdon.
 24.55.10. þa sæde he þæt se lust wære þæt hehste
good, forðæm ealle þa oðru good þe we ær nemdon oleccað þam
mode & hit retað; se lust ðonne ana olecð ðæm lichoman anum
swiðost.
 24.55.14. Ac we willað nu giet sprecan ymbe manna gecynd &
ymbe heora tilunga.
 24.55.15. þa nu þeah heora mod & heora gecynd sie adimmad,
& hi sien on þæt ofdæle asigen to yfele & þider healde,
þeah hi wilniað þæs ðe hi cunnon & magon þæs hehstan
godes.
 24.55.18. Swa swa oferdruncen man wat þæt he sceolde to his
huse & to his ræste, & ne mæg þeah ðider aredian, swa bið
eac þam mode þonne hit bið ahefigad mid ðæm ymhogum þisse
worulde.
 24.55.21. hit bið mid þam hwilum oferdrenced & gedwelod to
þam þæt hit ne mæge full rihte aredian to gode.
 24.55.22. Ne þincð þeah þæm monnum þæt hi auht
mearrigen þe þæs wilniað to begitanne, þæt hi maran ne ðurfon
tilian; ac wenað þæt hi mægen ealle þas good gegadrian togædere,
þætte nan butan þære gesomnunga ne sie.
 24.55.26. Nyton þonne nan herre good þonne eallra þara
deorwyrðestena ðinga gegadrunga to hiora anwealde ðæt he nanes
ðinges buton þæm ne þyrfe.
 24.55.28. Ac ðæt nis nan man þætte sumes eacan ne
ðyrfe, buton Gode anum; he hæfð on his agenum genog, ne ðearf he nanes
þinges buton ðæs þe he on him selfum hæfð.
 24.55.31. Wenst þu nu þæt ða dysegian þe wenað
þætte þæt ðing sie ælces weorðscipes betst wyrðe þætte
hi medemast ongiton magon?
 24.56.2. Nese, nese.
 24.56.2. Ic wat þæt hit nis no to forseone.
 24.56.3. Hu mæg þæt yfel beon þætte ælces monnes
ingeþanc wenð þætte good sie, & æfter higað, & wilnað
to begitanne?
 24.56.5. Nese, nis hit na yfel; þæt is þæt hehste good.
 24.56.6. Hwi nis nu anweald to tellanne to sumum þara hehstena
goda þisses anweardan lifes?
 24.56.7. Hwæðer þæt nu sie to talianne waclic & unnyt
ðætte nytwyrðost is eallra þissa woruldþinga, þæt is anweald?
 24.56.9. Hwæðer nu good hlisa & foremærnes seo for
nauht to tellenne?
 24.56.10. Nese, nese; nis hit nan cyn þæt mon ðæt for
nauht telle, forðæmðe ælc mon wenð þæt þæt betst sie
þæt he swiðost lufað.
 24.56.12. Hu ne witon we þæt nan nearones ne nan earforðu
ne nan unrotnes ne nan sar ne nan hefignes nis nan gesælð?
 24.56.14. Hwæt þurfon we nu ma ymbe þa gesælða
sprecan?
 24.56.15. Hu ne wat ælc mon hwæt ða bioð, & eac wat
þæt hi bioð þæt hehste good?
 24.56.16. & þeah secð fulneah ælc mon on swiðe lytlum
þingum ða selestan gesælða; forþæm he wenð þæt he hi
þonne ealle hæbbe, gif he hæfð þæt þæt he þonne swiðost
wilnað to begitanne.
 24.56.19. þæt is ðonne þæt hi swiðost wilniað to
begitanne: wela & weorðscipe & rice & þisse worulde wuldor
& gilp & woruldlust.
 24.56.21. Ðisses ealles hi wilniað, forþamþe hi wenað
þæt hie þurh þa þing scylon begitan þæt him ne seo nanes willan
wana, naðer ne weorðscipes ne anwealdes ne foremærnesse ne blisse.
 24.56.24. ðæs ealles hi wilniað, & wel doþ þæt hi
þæs wilniað, þeah hi mistlice his wilnigen.
 24.56.26. Be þam þingum mon mæg sweotole ongitan þæt
ælc mon þæs wilnað þæt he mæge þæt hehste god begitan
þær hi hit gecnawan meahtan, oððe on riht secan cuðen.
 24.56.28. ac hi hit ne secað on þone rihtestan weg; hit nis on
þisse worulde.
 25.57.1. ða se Wisdom þa ðis spel asæd hæfde, þa
ongan he eft singan & þus cwæð: Ic wille nu mid giddum gecyðan hu
wundorlice Drihten welt eallra gesceafta mid þam bridlum his anwealdes, &
mid hwilcere endebyrdnesse he gestaðolað & gemetgað ealle gesceafta.
 25.57.5. & hu he hi hæfð geheaðorade & gehæfte
mid his unanbindendlicum racentum, þæt ælc gesceaft bið healdon locen
wið hire gecynde, þære gecynde þe heo to gesceapen wes, buton monnum
& sumum englum; þa weorðað hwilum of hiora gecynde.
 25.57.8. Hwæt, seo leo, þeah hio wel tam se, & fæste
racentan habbe & hire magister swiðe lufige & eac ondræde, gif hit
æfre gebyreð þæt heo blodes onbirigð, heo forgit sona hire niwan
taman, & gemonð þæs wildan gewunan hire eldrana.
 25.57.12. Onginð þonne ryn & hire racentan brecan, &
abit ærest hire ladteow, & siððan æghwæt þæs þe heo
gefon mæg, ge monna ge neata.
 25.57.14. Swa doð eac wudufuglas; þeah hi beon wel atemede, gif
hi on þam wuda weorðað, hi forseoð heora lareowas & wuniað on
heora gecynde.
 25.57.17. þeah heora lareowas him þonne biodan þa ilcan
mettas þe hi ær tame mid gewenedon, ðonne ne reccað hi þara metta,
gif hi þæs wuda benugon; ac þincð him wynsumre þæt him se weald
oncweðe & hi gehiran oðerra fugla stemne.
 25.57.20. Swa bið eac þam treowum þe him gecynde bið up
heah to standanne.
 25.57.21. þeah þu teo hwelcne boh ofdune to þære eorðan
swelce þu began mæge, swa þu hine alætst, swa sprincð he up &
wrigað wið his gecyndes.
 25.57.24. Swa deð eac seo sunne; þeah heo ofer midne dæg
onsige & lute to þære eorþan, eft heo secð hire gecynde &
stigð on þa dæglan wegas wið hire uprynæs, & swa hie ufor &
ufor oððe hio cymð swa up swa hire yfemest gecynde bið.
 25.57.27. Swa deð ælc gesceaft; wrigað wið his gecyndes,
& gefagen bið gif hit æfre to cuman mæg.
 25.57.29. Nis nan gesceaft gesceapen ðara þe ne wilnige
þæt hit þider cuman mæge þonan þe hit ær com, þæt is to
ræste & to orsorgnesse.
 25.57.31. Seo ræst is mid Gode, & þæt is God.
 25.57.31. Ac ælc gesceaft hwearfað on hire selfre swa swa
hweol; & to þam heo swa hwearfað þæt heo eft cume þær heo
ær wæs, & beo þæt ilce þæt heo ær wæs, ðonecan ðe
heo utan behwerfed sie þæt þæt hio ær wæs, & do þæt
þæt heo ær dyde.
 26.58.4. Ða se Wisdom ða ðis leoð asungen hæfde, þa
ongan he eft spellian & þus cwæð: Eala, hwæt, ge eorðlican men,
ðeah ge eow selfe nu don neatum gelice for eowre dysige, hwæt, ge þeah
magon hwæthwugu ongitan swelce eow mæte be eowrum frumsceafte, þæt
is God.
 26.58.8. ðone soðan fruman & þone soðan ende ælcre
gesælðe ge ongitað, þeah ge hine fullice ne oncnawen; & swaðeah
sio gecynd eow tihð to ðæm andgite, ac eow teohð swiðe manigfeald
gedwola of þam andgite.
 26.58.12. Geðencað nu hwæðer men mægen cuman to þam
soþum gesælðum þurh þa andweardan gesælða; forþamðe
fullneah ealle men cweðað þæt se seo se gesælgosta se þe þas
eorðlican gesælða ealla hæfð.
 26.58.15. Hwæðer nu micel feoh oððe weorðscipe oððe
eall þes andwearda wela mæge ænigne mon don swa gesæligne þæt
he nanes þinges maran ne þyrfe?
 26.58.18. Nese, nese; ic wat þæt þæt hi ne magon.
 26.58.18. Hwy nis hit þonne on þy swiðe sweotol þæt
þas andweardan good ne sint no þa soðan god, forðæmþe hi ne magon
sellan þæt hi gehatað?
 26.58.21. Ac licettað þæt hi gelæstan ne magon, þonne
hi gehatað þæm þe hi lufian willað ða soðan gesælþa; &
aleogaþ him þeah ma ðonne hi him gelæsten, forðæmðe hi heora
nabbaþ ma þonne hi heora hæbben.
 26.58.24. Geþenc þu nu be ðe selfum, la, Boetius, hwæðer
þu æfre auht unrot wære þa þa þu gesælegost wære, oððe
hwæðer þe æfre æniges welan wana wære þa ðu mæstne welan
hæfdest, oððe hwæðer þin woruld þa eall wære æfter
þinum willan?
 26.58.29. þa andsworode Boetius & cwæð: Nese, la, nese;
næs ic næfre git nane hwile swa emnes modes, þæs þe ic gemunan
mæge, þæt ic eallunga wære orsorg, þæt ic swa orsorg wære
þæt ic nane gedrefednesse næfde.
 26.59.1. ne me næfre git ne licode eall þæt ic wisste, ne
me næfre næs ealles swa ic wolde, þeah ic his miðe.
 26.59.3. ða andsworode se Wisdom & cwæð: Hwi nære
ðu ðonne genog earm & genog unhydig, þeah þe ðuhte þæt ðu
welig wære, þonne ðu oðer twega, oððe hæfdest þæt ðu
noldes oððe næfdest þæt ðu woldest?
 26.59.7. ða andswarode Beotius & cwæð: Eall me wæs
swa swa ðu sædest.
 26.59.8. ða cwæð se Wisdom: hu ne bið ælc mon genog
earm þæs ðe he næfð, þonne hit hine lyst habban?
 26.59.10. þæt is soð, cwæð Beotius.
 26.59.10. þa cwæð se Wisdom: Gif he þonne earm bið, ne
he þonne ne bið eadig; forði he eac wilnað þæt he habbe þæt
he næfð, þy he wolde genog habban.
 26.59.12. þa cwæð Boetius: þæt is eall soð þæt
ðu segst.
 26.59.13. ða cwæð se Wisdom: Hu ne hæfdest þu þonne
þa yrmðe, ða ða ðu welgost wære?
 26.59.15. ða andswarode ic & cwæð: Ic wat þæt þu
soð segst, þæt ic hi hæfde.
 26.59.16. ða cwæð se Wisdom: Hu ne þincð me ðonne nu
þæt ealle þa welan þisses middaneardes ne mægon gedon ænne mon
weligne, swa weligne þæt he genog hæbbe & no maran ne ðyrfe?
 26.59.19. & swaðeah hi hit gehatað ælcum ðara þe hi
hæfð.
 26.59.20. þa cwæð ic: Nis nan þing soðre þonne
þæt ðu segst.
 26.59.22. þa cwæð se Wisdom: Ac hwi ne eart þu þonne his
geðafa?
 26.59.23. Hu ne miht þu geseon ælce dæg þæt ða
strengran nimað þa welan of þam unstrengum?
 26.59.24. Hwi bið elles ælce dæg swelc seofung & swelce
geflitu & gemot & domas, buton þæt ælc bit þæs reaflaces
þe him on genumen bið, oððe eft oðres gitsað?
 26.59.27. þa andswarode ic & cwæð: Genoh ryhte þu
spyrast; swa hit is swa þu segst.
 26.59.28. þa cwæð he: For ðisum þingum beðearf ælc
mon fultumes to eacan him selfum, þæt he mæge gehealdan his welan.
 26.59.30. ða cwæð ic: Hwa oðsæcð þæs?
 26.59.30. ða cwæð he: Gif he nauht næfde þæs ðe he
ondrede þæt he forleosan þorfte, þonne ne ðorfte he no maran
fultomes þonne his selfes.
 26.59.32. ða cwæð ic: Soð þu segst.
 26.59.33. ða onsac se Wisdom sarlice & cwaeð: Eala,
þæt me þyncð wiðerweard þing ælces monnes gewunan &
ælces monnes willan, þe ic nu secgan wille.
 26.60.2. þæt is þætte þonan þe hi tiohhiað þæt
hi scylan eadigran weorðan, þæt hi weorðað þonan earmran &
eargran.
 26.60.4. Forðæm gif hi lytles hwæt habbað, þonne be
þurfon hi þæt hi oleccen þæm æfter friðe þe ænigre wuhte
mare habbað; sam hi þyrfen, sam hi ne þurhfon, hi willað þeah.
 26.60.7. Hwær is þonne seo gemetgung, oððe hwa hæfð
hi, oððe hwonne cymð heo, þæt heo mæge adrifan þa yrmða from
ðæm welegum eallunga?
 26.60.9. Swa he mare hæfð, swa he ma monna oleccan sceal.
 26.60.10. Hwæðer þa welegan nu næfre ne hingrige ne ne
þyrste, ne ne cale?
 26.60.12. Ic wene þeah þæt þu wille nu cweðan þæt
ða welgan hæbben mid hwam hi mægen þæt eall gebetan.
 26.60.13. Ac þeah ðu nu swa cwæde, hit ne magon ða welan
ellunga gebetan, þeah hi sume hwile mægen.
 26.60.15. Forðæmþe hi sculon ælce dæg ycan þæt
mon ælce dæg wunað.
 26.60.16. forþamþe sio mennisce wædl ðe næfre gefylled
ne bið wilnað ælce dæg hwæshwugu þysses woruldwelan, ægðer
ge hrægles ge metes ge drynces ge monegra þinga to eacan þam.
 26.60.19. Forðæm nis nan mon swa welig þæt he maran ne
þyrfe.
 26.60.20. Ac sio gitsung ne con gemet, ne næfre ne bið
gehealden/ on ðære nedðearfe, ac wilnað symle maran þonne he
þurfe.
 26.60.22. Ic nat hwi ge fultruwiað ðæm hreosendan welan, nu
hy ne magon eowre wædle eow from adon; ac ge ecað eowre wædle mid
ðæm ðe hi eow to cumað.
 26.60.26. ða se Wisdom ða þis spel asæd hæfde, þa
ongan he eft giddian, & þus singende cwæð: Hwelc fremu byð þam
welgan gitsere þæt he gegaderige ungerim þissa welena & ælces
gimcynnes genog begite?
 26.60.29. & þeah he erige his land mid þusend sula, &
þeah eall ðes middaneard sie his anwealde underðeoded, ne læt he his
nanwuht of þis middanearde mid him mare þonne he brohte hider.
 27.61.1. ða se Wisdom ða ðis lioð asungen hæfde, ða
ongan he eft spellian & cwæð: Tu þing mæg se weorðscipe &
se anwald gedon, gif he becymð to þæm dysgan; he mæg hine gedon
weorðne & andrysne oðrum dysegum.
 27.61.5. Ac þonecan þe he ðone anwald forlæt, oððe se
anweald hine, þonne ne bið he nauðer þam dysegan ne weorð ne
andrysne.
 27.61.7. Hwæðer nu se anwald hæbbe þone þeaw ðæt
he astificige unðeawas & awyrtwalige of ricra monna mode, &
plantige ðær cræftas on?
 27.61.9. Ic wat ðeah þæt se eorðlica anweald næfre ne
sæwð þa cræftas, ac lisð & gadrað unðeawas; & þonne
hi gegadrad hæfð, þonne eowað he hi, nallas ne hilð.
 27.61.12. forþam ðara ricra monna unðeawas manige men
geseoð, forþamðe hi manige cunnon, & manege him mid beoð.
 27.61.14. Forðæm we symle seofiað ymbe ðone anwald &
hine eac forseoð, þonne we geseoð þæt he cymð to þam wyrrestum
& to þam þe us unweorþoste bioð.
 27.61.16. For ðæm þingum wæs gio þæt se wisa Catulus
hine gebealg & swa ungefræglice forcwæð Nonium þone rican,
forðæm he hine gemette sittan on gerenedum scridwæne.
 27.61.19. forðæm hit wæs ða swiðe micel sido mid
Romwarum þæt þær nane oðre an ne sæton buton þa weorðestan.
 27.61.21. þa forseah se Catulus hine, forðy he þæran
sittan sceolde; forðæm he hine wiste swiðe ungesceadwisne & swiðe
ungemetfæstne.
 27.61.23. þa ongan se Catulus him spigettan on; se Catulus wæs
heretoga on Rome, swiðe gesceadwis mon.
 27.61.25. Ne forsawe he no þonne oðerne swa swiðe gif he nan
rice ne nænne anwald naefde.
 27.61.27. Hwæþer þu nu mage ongitan hu micelne
unweorðscipe se anwald brengð þam unmedeman gif he hine underfehð?
 27.62.1. forðæm ælces monnes yfel bið þy openre gif he
anwald hæfð.
 27.62.2. Ac gesege me nu, ic ascige ðe, þu Boetius, hwi þu
swa manigfeald yfel hæfde & swa micele uneðnesse on þæm rice,
þa hwile þe ðu hit hæfdest, oððe forhwy þu hit eft þinum
unwillum forlete?
 27.62.5. Hu ne wasð þu þæt hit næs for nanum oðrum
ðingum buton forðæmþe þu noldest on eallum ðingum bion
geþwære þæs unrihtwisan cyninges willan Þiodrices?
 27.62.8. forðæmðe ðu hine ongeate on eallum þingum
unwyrðne/ þæs anwealdes, swiðe sceamleasne & ungeþwærne,
buton ælcum godum þeawe.
 27.62.10. Forþam we ne magon nauht eaðe secgan þæt þa
yfelan sien gode, þeah hi anweald habban.
 27.62.12. Ne wurde þu ðeah na adrifen from ðeodrice, ne he
ðe na ne forsawe, gif þe licode his dysig & his unrihtwisnes swa wel
swa his dysegum deorlingum dyde.
 27.62.14. Gif þu nu gesawe sumne swiðe wisne man þe hæfde
swiðe gooda oferhyda, & wære þeah swiðe earm & swiðe
ungesælig, hwæðer ðu wolde cweðan þæt he wære unwryðe
anwealdes & weorðscipes?
 27.62.18. ða andswarode Boetius & cwæð: Nese, la, nese;
gif ic hine swilcne gemete ne cwæðe ic næfre ðæt he sie
unweorðe/ anwaldes & weorðscipes, ac ælces me ðincð þæt he
sie wyrðe þe on þisse worulde is.
 27.62.21. ða cwæð se Wisdom: ælc cræft hæfð his
sundorgife/, & þa gife & þone weorðscipe þe he hæfð he
forgifð swiðe hræðe þæm þe hine lufað.
 27.62.24. Swa swa wisdom is se hehsta cræft & se hæfð
on him feower oðre cræftas; ðara is an wærscipe, oðer gemetgung,
ðridde is ellen, feorðe rihtwisnes.
 27.62.26. Se Wisdom gedeð his lufiendas wise & weorðe &
gemetfæste & geþyldige & rihtwise, & ælces godes þeawes
he gefyllð þone þe hine lufað.
 27.62.29. þæt ne magon don þa ðe þone anweald habbað
þisse worulde; ne magon hi nanne cræft forgifan þam ðe hine lufiað
of hiora welan, gif hi hine on heora gecynde nabbað.
 27.62.32. Be þæm is swiðe sweotol þæt ða rican on
þæm woruldwelan nabbað nænne sundorcræft; ac him bið se wela
utane cumen, & he ne mæg utane nauht agnes habban.
 27.63.1. Geðenc nu hwæðer ænig mon bio a ðe
unweorðra/ þe hine manige men forseon; gif þonne ænig mon a þe
unweorðra bið, þonne bið ælc dysig man þy unweorðra þe he
mare rice hæfð ælcum wisum men.
 27.63.5. Be þæm is genoh sweotol þæt se anweald & se
wela ne mæg his wealdend gedon no ðy weorðran, ac he hine gedeð ðy
unweorðran þe he him to cymð, gif he ær ne dohte.
 27.63.8. Swa bið eac se wela & se anwald þi wyrsa, gif se
ne deah þe hine ah; ægðer hiora bið þy forcuðra gif hi hi
gemetað.
 27.63.11. Ac ic þe mæg eaþe gereccan be sumere bisne,
þæt ðu miht genoh sweotole ongiton þæt ðis andwearde lif is
swiðe anlic sceade, & on þære sceade nan mon ne mæg begitan þa
soðan gesælða.
 27.63.14. Hu wenst ðu nu?
 27.63.14. gif hwelc swiðe rice mon wyrð adrifen of his earde
oððe on his hlafordes ærende færð, cymð þonne on ælðeodig
folc þær þær hine nan man ne can ne he ne ænne mon, ne furðum
þæt geðeode ne can, wenstu mæge his rice hine þær on londe
wyrðne gedon?
 27.63.18. Ac ic wat þæt he ne mæg.
 27.63.19. Gif þonne se weorðscipe þæm welan gecynde
wære, & he his agen wære, oððe eft se wela ðæs welegan agen
wære, þonne ne meahte he hine no forlætan.
 27.63.21. Wære se mon on swelcum lande swelce he wære þe hi
ahte, ðonne wære his wela & his weorðscipe mid him.
 27.63.23. Ac forþæmþe se wela & se anwald his agene ne
bioð, forðy hi hine forlætað; & forðyþe hi nan gecyndelic good
on him selfum nabbað, forðy hi losiað swa swa sceadu oððe smec.
 27.63.27. þeah se leasa wena & sio rædelse þara dysigena
monna tiohhige þæt se anwald & se wela sie þæt hehste good, ac
hit bið eall oðer.
 27.63.29. þonne þa rican beoð oðer twega, oððe on
ælðeode oððe on hiora agenre gecyððe mid gesceadwisum monnum,
þonne bið ægðer ge þam wisan ge þam ælðeodegan his wela for
nauht, siððan hi ongitað þæt hi næron for nanum cræfte
gecorene, buton for dysges folces heringe.
 27.64.2. Ac þær hi ænige wuht agnes oððe gecyndelices
godes an heora anwealde hæfdon, þonne hæfden hi þæt mid him,
þeah hi þæt rice forleten.
 27.64.4. ne forleton hi no þæt gecyndelice good, ac simle him
wolde þæt fylgean & hi symle weorðe gedon, wæron hi on swelcum
lande swylce hi wæron.
 27.64.8. Nu ðu meaht ongitan þæt se weta & se anwald
nænne mon ne magon on ellende weorðne gedon.
 27.64.9. Ic nat þeah ðu wene þæt hi on hiora agenre
cyððe ealneweg mægen; ac ðeah þu his wene, ic wat þæt hi ne
magon.
 27.64.11. Hit wæs gio giond ealle Romana mearce þæt
heretogan & domeras, & þa maðmhirdas þe þæt fioh hioldon
þe mon þam ferdmonnum on geare sellan sceolde, & þa wisestan witan,
hæfdon mæstne weorðscipe.
 27.64.15. nu þonne oðer twega, oððe þara nan nis,
oððe hi nænne weorþscipe nabbað, gif hiora ænig is.
 27.64.16. Swa hit bið be ælcum þara þinga ðe agen god
& gecyndelic nabbað on him selfum; oðre hwile hit bið to tælenne,
oðre hwile hit bið to heriganne.
 27.64.19. Ac hwæt þincð þe þonne on þam welan & on
anwealde wynsumes oððe nytwyrþes, nu hi nanes ðinges genog nabbaþ, ne
hi nauht agnes goodes nabbað, ne nauht þurhwunigendes hiora wealdendum
sellan na magon?
 28.64.23. ða se Wisdom þa ðis spell asæd hæfde, ða
ongan he eft giddigan & þus cwæð: ðeah nu se unrihtwisa cyning
Neron hine gescyrpte mid eallum þam wlitegestum wædum & mid ælces
cynnes gimmum geglengde, hu ne wes he þeah ælcum witum lað &
unweorð, & ælces unðeawes & firenlustes full?
 28.64.27. Hwæt, he þeah weorðode his deorlingas mid miclum
welum; ac hwæt was him ðy bet?
 28.64.29. Hwelc gesceadwis mon mihte cweþan þæt he a ðy
weorðra wære þeah he hine weorðode?
 29.65.1. ða se Wisdom þa þis leoð asungen hæfde, þa
ongan he eft spelligan & þus cwæð: Hweðer þu nu wene þæt
þæs cyninges geferræden & se wela & se anweald þe he gifð
his deorlingum mæge ænigne mon gedon weligne oððe wealdendne?
 29.65.5. ða andsworede ic & cwæt: Forhwi ne magon hi?
 29.65.5. Hwæt is on ðis andweardan life wynsumre & betere
þonne þæs cyninges folgað & his neawest, & siððan wela
& anweald?
 29.65.8. ða andswarode se Wisdom & cwæð: Sege me nu
hwæðer þu æfre gehyrdest þæt he ængum ðara þe ær us
wære eallunga þurhwunode; oððe wenstu hwæðer hine ænig þara
ealne/ weg habban mæge þe hine nu hæfð?
 29.65.11. Hu ne wasð ðu þætte ealle bec sind fulla þara
biesena þara monna þe ær us wæren?
 29.65.13. & ælc mon wat þara þe nu leofað ðætte
manegum/ cyninge onhwearf se anweald & se wela oð ðæt he eft
wearð wædla.
 29.65.15. Eala ea, is þæt þonne forweorðfullic wela
þæt nauþer ne mæg ne hine selfne gehealdan ne his hlaford, to þon
þæt he ne þyrfe maran fultumes, oððe hi bioð begen forhealden?
 29.65.18. Hu ne is þæt þeah sio eowru hehste gesælð
þara/ cyninga anweald?
 29.65.19. & þeah gif þam cyninge æniges willan wana
bið, þonne lytlað ðæt his anweald, & ecð his ermða; forðy
bioð simle þa eowra gesælða on sumum þingum unsælða.
 29.65.22. Hwæt, þa cyningas, þeah hi mænig ger þioda
wealden, ne wealdað hi þeah ealra þara þe hi wealdan woldan, ac bioð
forðæm swiðe earme on hiora mode forðy hi nabbað sume þara þe hi
habban wolden.
 29.65.26. forðæm ic wat þæt se cyning þe gitsere
bið, þæt he hæfð maran ermðe þonne anwald.
 29.65.27. Forðæm cwæð gio sum cyning þe unrihtlice feng
to rice: Eala, hwæt ðæt bið gesælig mon þe him ealne weg ne
hangað nacod sweord ofer ðæm heafde be smale þræde, swa swa me git
symle dyde?
 29.66.1. Hu þincð þe nu, hu þe se wela & se anwald
licige, nu hi næfre ne bioð buton ege & earfoðum & sorgum?
 29.66.3. Hwæt, þu wæst þæt ælc cyninc wolde bion
butan þissum, & habban þeah anwald gif he meahte; ac ic wat þæt he
ne mæg; þy ic wundrige forhwy hi gilpen swelces anwaldes.
 29.66.6. Hwæðer þe nu þince þæt se mon micelne anwald
hæbbe & sie swiðe gesælig þe simle willnað þæs þe he
begitan ne mæg?
 29.66.8. Oððe wenstu þæt se sie swiðe gesælig þe
symle mid micle werede færð, oððe eft se ðe ægðer ondræd
ge þone þe hine ondræt ge þone þe hine no ne ondræt?
 29.66.11. Hwæðer þe nu þince þæt se mon micelne
anwald hæbbe þe him selfum ðincð þæt he nænne næbbe, swa
swa nu manegum men ðincð, þæt he nænne næbbe buton he hæbbe
mænigne man þe him here?
 29.66.14. Hwæt wille we ma nu sprecan be ðæm cininge &
be his folgerum, butan þæt ælc gesceadwis man mæg witan þæt hi
bioð full earme & ful unmihtige?
 29.66.16. Hu magon þa cyningas oðsacan oððe forhelan heora
unmeahte, þonne hi ne magon nænne weorðscipe forðbrengan buton hiora
þegna/ fultume?
 29.66.20. Hwæt wille we nu elles secggean be ðæm þegnum
buton þæt þæt ðær oft gebyreð þæt hi weorðað
bereafode ælcre are, ge furðum þæs feores, from hiora leasan
cyninges/?
 29.66.23. Hwæt, we witon þæt se unrihtwisa cyning Neron
wolde hatan his agenne magister & his fostorfæder acwellan, þæs
nama wæs Seneca; se wæs uðwita.
 29.66.25. þa he þa onfunde þæt he dead bion sceolde, þa
bead he ealla his æhta wið his feore; þa nolde se cyning þæs onfon,
ne him his feores geunnan.
 29.66.27. ða he þa þæt ongeat, þa geceas he hi þone
deað ðæt hine mon oflete blodes on ðæm earme; & ða dyde mon
swa.
 29.66.29. Hwæt, we eac geherdon þæt Papinianus wæs
Antoniose ðæm casere ealra his dyrlinga besorgost, & ealles his
folces mæstne anwald hæfde; ac he hine het gebindan & siððan
ofslean.
 29.67.1. Hwæt, ealle men witan þæt se Seneca wæs Nerone
& Papinianus Antonie þa weorðestan & þa leofostan, &
Mæstne/ anwald hæfdon ge on hiora hirede ge buton, & þeah buton
ælcre scylde wurdon fordone.
 29.67.4. Hwæt, hi wilnedon begen eallon mægene þæt ða
hlafordas naman swa hwæt swa hi hæfden, & leten hi libban.
 29.67.6. ac hi ne meahten þæt begitan, forðæm þara
cyninga wælhreownes wæs to ðæm heard þæt hiora eaðmetto ne
meahton nauht forstandan, ne huru heora ofermetto dydon; swa hwæðer swa
hi dydon ne dohte him ða nawðer, þeah hi scoldon þæt feorh
ælætan.
 29.67.11. Forðæm se ðe his ær tide ne tiolað, þonne
bið his on tid untilad.
 29.67.12. Hu licað þe nu se anwald & se wela, nu ðu
gehered hæfst þæt hine mon nawðer ne butan ege habban ne mæg ne
forlætan ne mot, þeah he wille?
 29.67.14. Oððe hwæt forstod seo menigu þara freonda þam
deorlingum þara cyninga?
 29.67.15. oððe hwæt forstent hio ænegum men?
 29.67.16. Forðon þa frend cumað mid þæm welum & eft
mid ðæm welan gewitað buton swiðe feawa.
 29.67.18. Ac ða frend þe hine ær for ðæm welan lufiað
þa gewitað eft mid þæm welan, & weorðað ðonne to feondum,
buton þa feawan ðe hine ær for lufum & for treowum lufedon.
 29.67.21. þa hine woldon þeah lufian ðeah he earm wære;
þa him wuniað.
 29.67.22. Hwylc is wirsa wol oððe ænegum men mare daru
þonne he hæbbe on his geferrædenne & on his neaweste feond &
freondes anlicnesse?
 29.67.25. ða se Wisdom ða ðis spell areaht hæfde, þa
ongan he eft singan & þus cwæð: Se þe wille fullice anweald agan,
he sceal tiligan ærest þæt he hæbbe anweald his agenes modes, &
ne sie to ungerisenlice underðeod his unþeawum, & ado of his mode
ungerisenlice ymbhogan, & forlæte þa seofunga his eormþa.
 29.67.30. þeah he nu ricsige ofer eallne middangeard from
easteweardum oð westeweardne, from Indeum, þæt is se suðeastende
þisses middaneardes, oð ðæt iland þe we hatað Tyle, þæt is on
þam norðwestende þisses middaneardes, þær ne bið nawþer ne on
sumera niht, ne on wintra dæg.
 29.68.2. þeah he nu þæs ealles wealde, næfð he no þe
maran anweald gif he his ingeþances anweald næfð & gif he hine ne
warenað wið þa unþeawas þe we ær ymb spræcon.
 30.68.6. ða se Wisdom þa þas fitte asungen hæfde, þa
ongon he eft seggan spell & cwæð: Is þæt ungerisenlic wuldor
þisse worulde & swiðe leas; be ðæm wæs gio singende sum sceop.
 30.68.9. þa he forseah þis andwearde lif, ða cwæð he:
Eala, wuldur þisse weorulde, ea, forhwy þe haten dysige men mid leasre
stemne wuldor, nu ðu nane neart?
 30.68.11. Forðæmðe ma manna hæfð micelne gielp &
micel wuldor & micelne weorðscipe for dysiges folces wenan, þonne he
haebbe for his gewyrhtum.
 30.68.14. Ac sege me nu hwæt ungerisenlicre sie ðonne
þæt, oððe forhwy hi ne mægen hiora ma scamian þonne fægnian,
þonne hi geherað þæt him man on lihð?
 30.68.16. þeah mon nu hwone godra mid rihte herige & soð an
segge, ne sceal he na þe hræþor to ungemetlice fægnian ðæs
folces worda; ac þæs he sceal fægnian ðæt hi him soð an
seggað.
 30.68.20. þeah he nu þæs fægnige þæt hi his naman
bræden, ne bið he no þy hræðor swa brad swa hi tihhað,
forðæm/ hi hine ne magon tobrædan geond ealle eorðan, þeah hi on
sumum lande mægen.
 30.68.23. forðæm þeah he sie anum gehered, þonne bið he
oðrum unhered; þeah he on þam lande sie mære, þonne bið he on
oðrum unmære.
 30.68.25. Forðæm is þæs folces hlisa ælcum men for
nauht to habbanne forðæm he to ælcum men ne cymð be his gewyrhtum,
ne huru nanum ealne weg ne wunað.
 30.68.28. Geþenc nu ærest be þæm gebyrdum, gif hwa
þæs gilpð, hu idel & hu unnet se gylp bið; forðam þe ælc
mon wat þæt ealle men of anum fæder comon & of anre meder.
 30.68.31. Oððe eft be þæs folces hlisan & be hiora
heringe; ic nat hwæs we þær fægniað.
 30.69.1. þeah ða nu foremære sien þe folcisce men
heriað, þeah bioð þa foremærran & rihtlicran to herianne þa
þe bioð mid cræftum geweorðode.
 30.69.4. forðæmþe nan mon ne bið mid rihte for oðres
gode ne for his cræftum no þy mærra ne no þy geheredra, gif he hine
self næfð.
 30.69.6. Hwæðer þu beo a þy fægerra for oðres mannes
fægeres/?
 30.69.7. Bið men ful lytle þy bet þeah he godne fæder
hæbbe, gif he self to nauhte ne mæg.
 30.69.8. Forþam ic lære þæt ðu fægenige oðerra
monna goodes & heora æðelo to þon swiðe þæt þu ne tilige
ðe selfum agnes, forðæmþe ælces monnes god & his æþelo
bioð ma on þam mode þonne on þæm flæsce.
 30.69.11. þæt an ic wat þeah godes on þa æðelo,
þæt mænigne mon sceamaþ þæt he wiorðe wyrsa þonne his eldran
wæron, & forðæm higað eallon mægne ðæt he wolde þara
betstena sumes þeawas & his cræftas gefon.
 30.69.16. þa se Wisdom ða þis spell areaht hæfde, þa
ongan he singan ymb þæt ilce & cwæð: Hwæt, ealle men hæfdon
gelicne fruman, forþam hi ealle coman of anum fæder & of anre meder,
& ealle hi beoð git gelice acennede.
 30.69.19. Nis þæt nan wundor, forþamþe an God is fæder
eallra gesceafta forþam he hi ealle gesceop & ealra welt.
 30.69.21. Se selð þære sunnan leoht, & þam monan,
& ealle tungla geset.
 30.69.22. He gesceop men on eorþan; gegaderode þa saula &
þone lichoman mid his þam anwealde, & ealle menn gesceop emnæþele
on þære fruman gecynde.
 30.69.24. Hwi ofermodige ge þonne ofer oðre men for eowrum
gebyrdum buton anweorce, nu ge nanne ne magon metan unæþelne?
 30.69.26. ac ealle sint emnæþele, gif ge willað þone
fruman sceaft geþencan, & þone scippend, & siððan eoweres
ælces acennednesse.
 30.69.28. Ac þa ryhtæþelo bið on þam mode, næs on
þam flæsce, swa swa we ær sædon.
 30.69.30. Ac ælc mon þe allunga underþeoded bið unþeawum
forlæt his sceppend & his fruman sceaft & his æðelo, &
þonan wyrð anæþelad oð ðæt he wyrð unæðele.
 31.70.1. ða se Wisdom þa þis lioð asungen hæfde, þa
ongan he eft seggan spell & þus cwæð: Hwæt godes magon we seggan
on þa flæsclican upþeawas?
 31.70.3. Forþam swa hwa swa hi forlætan wile, he sceal
geþolian micle nearanesse & manige gearfoðu; forþam seo oferfyll
simle fet unþeawas, & þa unþeawas habbað oferðearfe hreowsunga,
& seo hreowsung ne beoð na butan sorge & butan nearonesse.
 31.70.7. Eala, eaw, hu manega adla & hu micel sar & hu
micele wæccan & hu micle unrotnesse se hæfð þe ðone won willan
hæfð on þisse worulde.
 31.70.10. & hu micele ma wenst ðu þæt hi scylon habban
æfter þisse worulde edlean hiora earnunga; swa swa bearneacen wif acenð
bearn & ðrowað micel earfoðu, æfter þam þe hio ær micelne
lust þurhteah.
 31.70.13. For þy ic nat hwæt þa woruldlustas myrges
bringað hiora lufigendum.
 31.70.14. Gif nu hwa cwið þæt se sie gesælig se þe his
woruldlustum eallu fulgæð, hwi nele he cweðan eac þæt ða netenu
seon gesælegu, forðæmðe hiora willa to nanum oðrum ðingum nis
aþenod buton to gifernesse & to wrænnesse?
 31.70.18. Swiðe gewynsum hit bið þæt mon wif hæbbe
& bearn; ac ðeah manige bearn bioð gestrined to hiora eldrena
forwirde, forðæmþe manig wif forswilt for hire bearne ær heo hit
brengan mæge.
 31.70.22. & we leornodon eac þæt hwilum geberede swiðe
ungewunelic & ungecyndelic yfel, þæt ða bearn getreowedon betwuh him
& sieredon ymbe þone fæder.
 31.70.24. ge furðon þæt wyrse wæs, we geheordon geo geara
on ealdum spellum þæt sum sunu ofsloge his fæder; ic nat humeta, buton
we witon þæt hit unmennisclic dæd wæs.
 31.70.27. Hwæt, ælc mon mæg witan hu hefig sorg men beoð
seo gemen his bearna; ne þearf ic þe þeah þæt secgan, forðæm
þu hit hæfst afunden be þe selfum.
 31.70.29. Be þære hæfegan gemenne his bearna cwæð min
mægister Eurupides þæt hwilum gebyrede þam heardsælgan þæt
him wære betere þæt he bearn næfde þonne he hæfde.
 31.71.3. þa se Wisdom ða þis spel areht hæfde, þa ongan
he eft giddian & þus singende cwæð: Hwæt, se yfela willa
unrihthæmedes gedrefð fulneah ælces libbendes monnes mod.
 31.71.6. Swa swa seo beo sceal losian þonne heo hwæt irringa
stingð, swa sceal ælc sawl forweorðan æfter þam unrihthæmede,
buton se mon hweorfe to gode.
 32.71.9. ða se Wisdom þa þis leoð asungen hæfde, þa
ongan he eft spellian & þus cwæð: Forðæm nis nan tweo þæt
þes andwearda wela myrð & let þa men þe bioð atehte to þam
soðum gesælðum.
 32.71.12. & he nænne ne mæg gebringan þær he him
gehet, þæt is æt þæm hehstan goode.
 32.71.13. Ac ic þe mæg mid feaum wordum gesecgan hu manegra
yfela þa welan sint gefylde.
 32.71.15. Hwæt þu þonne mæne mid þære gidsunge
þæs feos, nu þu hit nahu elles begitan ne miht buton þu hit forstele
oððe gereafige oððe abeþecige, & þær þær hit þe
wexð, þonne wanað hit oþrum?
 32.71.18. ðu woldest nu bion foremære on weorðscipe; ac gif
þu þæt habban wilt, þonne scealt ðu oleccan swiðe earmlice &
swiþe/ eadmodlice þæm ðe þe to þæm gefulteman mæge.
 32.71.21. Gif þu þe wilt don manegra beteran & weorðran,
þonne scealt þu þe lætan anes wyrsan.
 32.71.23. Hu ne is þæt þonne sum dæl yrmða þæt mon
swa werelice scyle culpian to þæm þe him gifan scyle?
 32.71.25. Anwaldes ðu wilnast?
 32.71.25. Ac þu hine næfre orsorgne ne begitst for
ælðeodegum/ & git ma for ðinum agnum monnum & mægum.
 32.71.27. Gilpes þu girnst?
 32.71.27. Ac þu hine ne meaht habban orsorgne, forþam ðu
scealt habban simle hwæthweg wiðerweardes & ungetæses.
 32.71.29. þu woldest nu brucan ungemetlicre wrænnesse?
 32.71.30. Ac ðe willað þonne forsion goode Godes þeowas,
forðæmþe þin werie flæsc hafað þin anwald, nales þu his.
 32.72.2. Hu mæg mon earmlicor gebæron þonne mon hine
underðiede his weregan flæsce, & nelle his gesceadwisan saule?
 32.72.4. Hwæþer ge nu sien maran on eowrum lichoman þonne
elpend, oððe strengran þonne leo oððe fear, oððe swiftran
þonne tigris?
 32.72.6. þeah ðu nu wære mara þonne elpend & strengra
þonne leo oððe fear and swiftra ðonne tigris þæt deor, &
þeah þu wære eallra manna fægrost on wlite, & þonne woldest
geornlice æfter wisdome spyrian oððæt þu fullice riht ongeate,
þonne meahtes ðu sweotole ongiton ðæt ealle þa mægno & þa
cræftas/ þe we ær ymb spræcon ne sint to metanne wið þære
sawle cræfta ænne.
 32.72.13. Hwæt nu, wisdom is an anlepe cræft þære sawle,
& þeah we witon ealle þæt he is betera ðonne ealle þa oðre
cræftas þe we ær ymbe spræcon.
 32.72.16. Behealdað nu þa widgielnesse & fæstnesse &
þa hrædfernesse þisses heofenes; ðonne magon ge ongitan þæt he is
ealles nauht wið his sceppend to metanne & wið his wealdend.
 32.72.19. Ac hwi ne læte ge eow þonne aþreotan þæt ge
ne wundrigen & ne herigen þætte unnyttre is, þæt is þes
eorðlica wela?
 32.72.21. Swa swa se heofon is betera & healicra &
fægerra þonne eall his innung buton monnum anum, swa is þæt monnes
lichoma betera & deorwyrðra þonne ealle his æhta.
 32.72.24. Ac hu micele þincð þe þonne sio sawl betere &
deorwyrðre þonne se lichoma?
 32.72.25. ælc gesceaft is to arianne be hire andefne, &
symle sio hehste swiðost; forðæm is se godcunda anwald to arianne &
to wyndrianne & to weorðianne ofer ealla oðra gesceafta.
 32.72.28. Se wlite þæs lichoman is swiðe flionde &
swiðe tedre & swiðe anlic eorðan blostmum.
 32.72.30. ðeah nu hwa sie swa fæger swa swa Alcibiadis se
æþelincg wæs; gif hwa bið swa scearpsiene þæt he mæge hine
þurhsion, swa swa Aristotelis se uðwita sæde þæt an dior wære
ðe meahte ælc wuht þurhsion ge treowu ge furðum stanas: þæt dior
we hatað lox.
 32.73.3. gif þonne hwa wære swa scearpsiene þæt he mihte
þone cniht þurhsion þe we ær ymbe spræcon, þonne ne ðuhte he
him no innon swa fæger swa he utan þuhte.
 32.73.6. þeah þu nu hwæm fæger ðince, ne bið hit no
þy hræðor swa; ac sio ungesceadwisnes hiora eagena hi myrð þæt
hi ne magon ongiton þæt hi ðe sceawiað utan, næs innan.
 32.73.9. Ac geþencað nu swiðe geornlice, & gesceadwislice
smeagð hwelc þæs flæslican good sien, & þa gesælða þe
ge nu ungemetlice wilniað.
 32.73.11. þonne magan ge sweotole ongeotan þæt þæs
lichoman fæger & his strengo þa magon beon afyrred mid þreora daga
fefre.
 32.73.13. Forðæm ic þe recce eall þæt ic þe ær
reahte/ forðæm ic ðe wolde openlice gereccan on ðæm ende þisses
capitulan/ þætte eall þas andweardan good ne magon gelæstan hiora
lufiendum þæt hi him gehatað; þæt is þæt hehste good þæt
hi him gehatað.
 32.73.17. þeah hi nu gegaderien ealle þas andweardan good,
nabbað hi no ðy hraþor fulfremed good on ðæm, ne hi ne magon gedon
hiora lufiendas swa welige swa swa hi woldon.
 32.73.21. ða se Wisdom ða þis spell areaht hæfde, þa
ongon he eft gieddigan & þus singinde cwæð: Eala wa, hu hefig &
hu frecendlic þæt dysig is þe ða earman men gedwelað & alæt
of þam rihtan wege.
 32.73.24. Se weg is God.
 32.73.24. Hwæðer ge nu secan gold on treowum?
 32.73.25. ic wat þeah þæt ge hit þær ne secað, ne
finde ge hit no, forþamðe ealle men witon þæt hit þær ne weaxð
þe ma ðe gimmas weaxað on wingeardum.
 32.73.27. Hwæðer ge nu settan eower nett on þa hehstan dune,
þonne ge fiscian willað?
 32.73.28. Ic wat þeah þæt ge hit þær ne settað.
 32.73.29. Hwæðer ge nu eower hundas & eower net ut on þa
sæ lædon, þonne ge huntian willað?
 32.73.30. Ic wene þeah þæt ge hi þonne setton up on dunum
& innon wudum.
 32.73.32. Hwæt, þæt is wundorlic þæt geornfulle men
witon þæt hi sculon secan be sæwaroðe & be æaofrum ægðer
ge hwite gimmas ge reade & ælces cynnes gimcyn; & hi witon eac on
hwelcum wæterum & on æghwelcra ea muþum hi sculon secan fiscas.
 32.74.3. & ealne þisne andweardan welan hi witon hwær hi
secan sculon, & þone swiðe unaðrotenlice secað.
 32.74.5. Ac hit is swiðe earmlic þing þæt ða dysegan men
sint ælces domes swa blinde þæt hi nyton hwær þa soðan
gesælþa sint gehydde, ne furðum nane lustbærnesse nabbað hi to
secanne.
 32.74.8. ac wenað þæt hi mægon on þissum lænan &
on ðisum deadlicum þingum findan þa soðan gesælða, þæt is
God.
 32.74.9. Ic nat nu hu ic mæge heora dysig eall swa sweotole
areccan & swa swiðe getælan swa ic wolde, forþam hi sint earmran
& dysigran & ungesæligran þonne ic hit arecan mæge.
 32.74.12. Welan & weorðscipes hi willniað, & þonne hi
hine habbað þonne wenað hi swa ungewitfulle þæt hi habban þa
soðan gesælða.
 33.74.15. þa se Wisdom þa þis leoð asungen hæfde, ða
ongan he eft spellian & þus cwæð: Genog ic þe hæbbe nu gereaht
ymb ða anlicnessa & emb ða sceaduwa þære soðan gesælðe.
 33.74.18. Ac gif þu nu sweotole gecnawan meaht þa anlicnesse
þære soðan gesælðe þonne is siððan ðearf þæt ic þe
hi selfe getæce.
 33.74.20. þa andwyrde ic & cwæð: Nu ic ongite genog
openlice þætte ælces goodes genog nis on ðissum woruldwelum, ne
æltæwe anwald nis on nanum weoruldrice, ne se soða weorðscipe nis on
þisse weorulde, ne þa mæstan mærða ne sint on ðysse woruldgype,
ne sio hehste blis nis on þam flæsclicum lustum.
 33.74.25. ða andsworede se Wisdom & cwæð: Hwæþer
þu nu fullice ongite forhwy hit þonne swa sie?
 33.74.26. ða andswarede ic & cwæð: þeah ic his nu
hwæthwugu ongite, ic wolde hit þeah fullicor & openlicor of ðe
ongitan.
 33.74.28. ða andsworode se Wisdom & cwæð: Genog sweotol
his is þætte God is anfeald & untodælendlic, þeah hine dysige men
on mænig todælen, þonne hi dwoliende secað þæt hehste god on
ða sæmran gesceafta.
 33.75.1. Hwæþer þu nu wene þæt se nauhtes maran ne
þyrfe se þe mæstne anwald hæfð þisse worulde?
 33.75.3. þa andsworede ic eft & cwæð: Ne secge ic no
þæt he nauhtes maran ne ðyrfe, forðæm ic wat þæt nan nis
þæs welig þæt he sumes eacan ne þyrfe.
 33.75.5. ða andswarode se Wisdom & cwæð: Genog rihte
þu sægst; þeah hwa anwald hæbbe, gif oðer hæfð maran, þonne
beþearf/ se unstrengra þæs strengran fultumes.
 33.75.8. ða cwæð ic: Eall hit is swa þu sægst.
 33.75.9. ða cwæð se Wisdom: þeah mon nu anweald &
genyht to twæm þingum nemne, þeah hit is an.
 33.75.10. þa cwæð ic: Swa me þincð.
 33.75.11. ða he cwæð: Wenstu nu þæt se anwald &
þæt geniht sie to forseonne oððe eft swiðor to weorðianne þonne
oðre good?
 33.75.13. þa cwæð ic: Ne mæg nænne mon þæs
tweogan þætte anwald & genyht is to weorðianne.
 33.75.15. ða cwæð he: Uton nu, gif ðe swa þince, ecan
þone anwald & þæt geniht, don þær weorðscipe to, &
gereccan þonne þa þreo to anum.
 33.75.17. ða andswarode ic & cwæð: Uton þæs,
forðæm hit is soð.
 33.75.18. ða cwæð he: Hweþer þe þonne þince
unweorð & unmærlic sio gegaderunc þara ðriora þinga þonne þa
þrio bioð to anum gedon, oððe hwæðer hit þe eft þince eallra
þinga weorþlicosð & mærlicost?
 33.75.21. Gif þu nu ænigne mon cuðe þara þe hæfde
ælces þinces anwald & ælcne weorðscipe hæfde, swa forð
þæt he na maran ne ðorfte, geþenc nu hu weorðlic & hu
foremærlic þe wolde se man þincan.
 33.75.25. & þeah he nu þa þreo hæfde, gif he nære
hliseadig, þonne wære him þeah sumes weorðscipes wana.
 33.75.26. þa cwæð ic: Ne mæg ic þæs oðsacan.
 33.75.27. þa cwæð he: Hu ne is þæt ðonne genog
sweotol þæt we sculon don þa hliseadignesse to þæm þrim, &
don þa feower to anum?
 33.75.29. ða cwæð ic: þæt is cyn.
 33.75.30. þa cwæð he: Hwæþer þu nu wene þæt se
auht bliðe sie ðe ealle þas feower hæfð?
 33.75.31. Fifte bið seo blis, & mæg don eall þæt he
wile, & nanes þinges maran ne beþearf þonne he hæfð.
 33.75.33. ða cwæð ic: Ne mæg ic næfre geþencan, gif
he swylc wære & þæt eall hæfde, hwonan him ænig unrotnes
cuman sceolde.
 33.76.1. ða cwæð he: Swaþeah is to geþencanne þæt
ða fif þing þe we ær ymb spræcon, þeah hi tonemde sien mid
wordum, þæt hit is eall an þing, þonne hi gegaderede bioð; þæt
is anwald & genyht & foremærnes & weorðscipe & blis.
 33.76.4. þa fif ðing, þonne hi ealle gegaderade bioð,
þonne bið þæt God; forðæm þa fif eall nan mennisc man fullice
habban ne mæg ða hwile þe he on þisse worulde bið.
 33.76.7. Ac þonne þa fif þing, swa we ær cwædon, eall
gegadorede bioð, þonne bið hit eall an þing, & þæt an ðing
bið God; & he bið anfeald untodæled, þeah he ær on mænig
tonemned wære.
 33.76.10. ða andsworede ic & cwæð: þisses ic eom
ealles geþafa.
 33.76.12. þa cwæð he: þeah nu God anfeald sie &
untodæled, swa swa he is, se mennisca gedwola hine todæleð on mænig
mid heora unnyttum wordum.
 33.76.14. ælc mon tiohhað him þæt to selestum goode
ðæt þæt he swiðust lufað; þonne lufað sum ðæt, sum elles
hwæt.
 33.76.16. þæt bið þonne his god þæt he þær
swiðost lufað.
 33.76.17. þonne hi þonne heora God on swa monige dælas to
dælað, þonne metað hi nauþer ne God selfne ne þone dæl godes
ðe hi swiðor lufiað.
 33.76.19. þonne hi hine selfne don ealne ætgædere, nabbað
þonne nauðer ne hine ealne ne þone dæl þe hi þærof dydon.
 33.76.21. Forðy ne fint ælc mon þæt he secð forðy he
hit on riht ne secð.
 33.76.22. Ge secað þæt ge findan ne magon, þonne ge
secað eal good on anum goode.
 33.76.23. ða cwæð ic: þæt is soð.
 33.76.24. ða cwæð he: þonne se mon wædla bið ne
wilnað he nanes anwealdes, ac he wilnað welan & flihð þa wædle;
ne swincð he nauht æfter þæm hu he foremærost sie, ne nan man eac
ne begit þæt he æfter ne swincð.
 33.76.27. He þonne winð ealle his weoruld æfter þæm
welan, & forlæt mænigne weoruldlust wið þæm þe he þone
welan begete & gehealde, forþæm þe his hine lyst ofer eal oðru
þing.
 33.76.30. Gif he hine þonne beget, þonne þincð him þæt
he næbbe genog buton he hæbbe eac anwald þærto, forþæmþe him
þincð þæt he ne mæge þone welan buton anwalde gehealdan.
 33.76.33. Ne him eac næfre genog ne þincð ær he hæbbe
eal þæt hine lyst, forðon þe þone welan lyst anwaldes, & þone
anwald lyst weorðscipes, & þone weorðscipe lyst mærða.
 33.77.3. Siððan he þæs welan full bið, þonne þincð
him þæt he hæbbe ælcne willan gif he hæbbe anwald.
 33.77.4. & gesælþ ealne þone welan æfter þæm
anwalde, buton he hine mid læssan begitan mæge; & forlæt ælcne
oðerne weorðscipe wið ðæm þe he mæge to ðæm anwealde
cuman.
 33.77.7. & þonne gebyreð oft, þonne he eall wið
anwalde geseald hæfð þæt þæt he hæfde, þæt he næfð
nauðer ne þone anwald ne eac þæt þæt he wið sealde, ac wyrð
þonne swa earm þæt he næfð furþum þa nedþearfe ane; þæt
is wist & wæda.
 33.77.11. Wilnað þeah þonne þære nedðearfe, næs
þæs anwaldes.
 33.77.13. We spræcon ær be þæm fif gesælþum;
þæt is wela & anwald & weorðscipe & formærnes &
willa.
 33.77.14. Nu hæbbe we gereaht be welan & be anwalde, &
þæt ilce we magon reccan be þæm þrim ðe we unareht habbað;
þæt is weorðscipe & foremærnes & willa.
 33.77.17. þa þrio þincg, & þa tu þe we ær nemdon,
þeah hwa wene þæt he on hiora anra hwylcum mæge habban fulla
gesælða, ne bið hit no ðy hræþor swa, ðeah hi his wilnigen,
buton hi þa fif ealle habben.
 33.77.20. ða andsworede ic & cwæð: Hwæt sculon we
þonne don, nu þu cwist þæt we ne mægen on ðara anra hwylcum
þæt hehste good habban & þa fullan gesælða, ne we huru ne
wenað þæt ure anra hwelc þa fif eall ætgædre begite?
 33.77.24. ða andsworede he & cwð: Gif hwa wilnað þæt
he þa fif eall hæbbe, þonne wilnað he þara hehstena gesælða.
 33.77.26. ac he ne mæg ða fullice begitan on ðisse weorulde,
forðæm þeah he ealle þa fif gesælða begite, þonne ne bið
hit/ þeah þæt hehste good ne þa selestan gesælða; forðæm
hi ne bioð ece.
 33.77.29. þa andswarode ic & cwæð: Nu ic ongite genog
sweotole þæt ða selestan gesælða ne sint on þisse weorulde.
 33.77.31. þa cwæð he: Ne þearf nan mon on ðys andweardan
life spyrian æfter þæm soðum gesælðum, ne þæs wenan
ðæt he ær mæge good genog findan.
 33.78.1. ða cwæð ic: Soð þu sægst.
 33.78.3. Þa cwæð he: Ic wene nu þæt ic þe hæbbe
genog gesæd ymb ða leasan gesælða, ac ic wolde nu þæt ðu
wende þin ingeþonc from þæm leasum gesælðum; þonne ongitst þu
swiðe hræðe þa soðan gesælða þe ic ðe ær gehet þæt
ic þe eowian wolde.
 33.78.7. þa cwæþ ic: Ge furðum þa dysegan men ongitað
þætte fulla gesælða sint, þeah hi þær ne sien þær hi
heora wenað.
 33.78.9. þu me gehete nu lytle ær þæt ðu hi wolde me
getæcan.
 33.78.10. ac þæs me þincð ðæt þæt bio sio soðe
& sio fulfremede gesælð ðe mæg ælcum hire folgera sellan
ðurhwunigendne welan & ecne anwald & singalne weorðscipe & ece
mærða & fulle geniht.
 33.78.13. Ge furðum þæt ic cweðe sie sio soðe
gesælð þe an ðissa fifa mæg fullice forgifan, forðæmþe on
ælcum anum hi sint eall.
 33.78.15. Forðæm ic secge þas word ðe forþy ic wille
þæt ðu wite ðæt se cwide swiðe fæst is on minum mode, swa
fæst þæt his me nan mon gedwellan ne mæg.
 33.78.17. þa cwæð he: Eala, cniht, þy þu eart gesælig
þæt þu hit swa ongiten hæfst; ac ic wolde þæt wyt spyredon get
æfter þæm þe þe wana is.
 33.78.20. ða cwæþ ic: Hwæt is þæt ðonne?
 33.78.20. þa cwæð he: Wenst ðu hwæðer ænig þissa
andweardana gooda þe mæg sellan fulle gesælða?
 33.78.22. ða andswarode ic & cwæð: Nat ic nan wuht on
ðys andweardan life þe swilc gifan mæge.
 33.78.24. ða cwæð he: þas andweardan good sint anlicnessa
þæs ecan goodes, næs ful goode, forþam hi ne magon soð good &
ful good forgifan hiora folgerum.
 33.78.26. þa cwæð ic: Ic eom genog wel geþafa þæs
þe þu sægst.
 33.78.27. ða cwæð he: Nu ðu þonne wast hwæt ða
leasan gesælða sint & hwæt þa soþan gesælða sint, nu ic
wolde þæt þu leornodest hu þu mihtest becuman to þam soþum
gesælðum.
 33.78.31. ða cwæð ic: Hu ne gehete þu me gefyrn ær
þæt ðu hit wolde me getæcan, & me lyste nu þæt swiðe
georne geheran.
 33.79.1. ða cwæð he: Hwæt sculon we nu don to þon
þæt we mægen cuman to þæm soðum gesælðum?
 33.79.2. Hwæþer we scylen biddan þone godcundan fultum
ægðer ge on læssan ge on maran, swa swa ure uðwita sæde, Plato?
 33.79.4. þa cwæð ic: Ic wene þæt we scylen biddan
þone fæder ealra þinga; forðæm se ðe hine biddan nyle þonne ne
gemet he hine, ne furþum ryhtne weg wið his ne aredað.
 33.79.7. ða cwæð he: Swiðe rihte þu sægst; &
ongan ða singan & þus cwæð: Eala, Dryhten, hu micel & hu
wunderlic þu eart, þu ðe ealle þine gesceafta gesewenlice & eac
ungesewenlice wunderlice gesceope & gesceadwislice heora weltst; ðu ðe
tida fram middaneardes fruman oð ðone ende endebyrdlice gesettest, swa
þætte hi ægþer ge forð farað ge eft cumað; þu ðe ealle þa
unstillan gesceafta to þinum willan astyrast, & þu self simle stille
& unawendedlic þurhwunast.
 33.79.16. forþam ðe nan mihtigra þe nis, ne nan þin gelica,
ne þe nan neodþearf ne lærde to wyrcanne þæt þæt ðu
worhtest; ac mid þinum agenum willan & mid þinum agenum anwealde þu
ealle þing geworhtest, ðeah ðu heora nanes ne beþorfte.
 33.79.20. Swiðe wunderlic is þæt gecynd þines godes,
forþamðe hit is eall an, þu & þin godnes; þæt god na uton
cumen to þe, ac hit is ðin agen.
 33.79.22. Ac eall þæt we godes habbað on þisse worulde,
þæt us is uton cumen; þæt is from þe.
 33.79.23. Næfst þu nanne andan to nanum þinge, forþamþe
nan cræftigra nis þonne þu, ne nan þin gelica; forþam ðu ealle god
mid ðines anes geþeahte geþohtest & geworhtest.
 33.79.26. Ne bisnode þe nan man, forþamþe nan ær þe
næs þara þe auht oððe nauht worhte.
 33.79.27. Ac þu ealle þing geworhtest swiðe gode &
swiðe fægere, & þu self eart þæt hehste god & þæt
fægereste.
 33.79.29. Swa swa þu self geþohtest þu geworhtest þisne
middangeard, & his weltst swa swa þu wilt, & þu self dælst eall
god swa swa þu wilt.
 33.79.31. & ealle gesceafta þu gesceope him gelice, & eac
on sumum ðingum ungelice.
 33.79.32. þeah þu þa ealle gesceafta ane naman genemde, elle
þu nemdest togedere & hete woruld; & þeah þone anne noman þu
todældest on feower gesceafta; an þæra is eorðe, oðer wæter,
ðridde lyft, feorþe fyr.
 33.80.2. ælcum þara þu gesettest his agene sunderstowe,
& þeah ælc is wið oðre genemned & sibsumlice gebunden mid
þinum bebode, swa þæt heora nan oðres mearce ne ofereode, & se
cile geþrowode wið ða hæto, & þæt wæt wið þam drygum.
 33.80.5. Eorðan gecynd & wæteres is ceald; sie eorðe is
dryge & ceald, & þæt wæter wæt & ceald.
 33.80.6. Sie lyft þonne is genemned þæt hio is ægþer ge
ceald ge wæt ge wearm.
 33.80.8. Nis hit nan wunder, forþam ðe hio is gesceapen on
þam midle betwux þære drygan & þære cealdan eorþan &
þam hatam fyre.
 33.80.10. þæt fyr is yfemest ofer ellum þissum
woruldgesceaftum.
 33.80.11. þundorlic is þæt þin geðeaht, þæt ðu
hæfst ægþer gedon: ge þa gesceafta gemærsode betwux him, ge eac
gemengde þa drigan eorðan & þa cealdan under þam cealdan wætere
& þam wætan, þæt þæt hnesce & flowende wæter hæbbe
flor on þære fæstan eorðan; forþamþe hit ne mæg on him selfum
gestandan.
 33.80.15. Ac seo eorðe hit helt & be sumum dæle swilgð,
& for þam sype heo bið geleht þæt hio grewð & blewð &
westmas bringð.
 33.80.17. forþam gif þæt wæter hi ne geðwænde,
þonne drugode hio & wurde todrifen mid þam winde swa swa dust oððe
axe.
 33.80.19. Ne mihte nanwuht libbendes þære eorþan brucan ne
þæs wæteres, ne on nauðrum eardigan for cile, gif þu hi
hwæthwegununga wið fir ne gemengdest.
 33.80.22. Wundorlice cræfte þu hit hæfst gesceapen þæt
þæt fyr ne forbærnð þæt wæter & þa eorþan, nu hit
gemenged is wið ægðer; ne eft wæter & seo eorðe eallunga ne
adwæsceð þæt fyr.
 33.80.25. þæs wæteres agnu cyð is on eorþan, & eac
on lyfte, & eft bufan þam rodore.
 33.80.26. Ac þæs fyres agen stede is ofer eallum
woruldgesceaftum gesewenlicum, & þeah hit is gemenged wið ealle
gesceafta; & þeah ne mæg nane þara gesceafta eallunga forcuman,
forþamþe hit næfð leafe þæs ælmihtigan.
 33.80.29. Sio eorþe þonne is hefigre & þiccre þonne
oðra gesceafta, forþam hio is nioðor þonne ænig oðru gesceaft
buton þam rodore.
 33.80.31. forþam se rodor hine hæfð ælce dæg utane,
þeah he hire nawer ne genealæce; on ælcere stowe he is hire emnneah, ge
ufan ge neoðon.
 33.80.33. ælc þara gesceafta þe we gefyrn ær ymbe
spræcon hæfð his agenne eard onsundron; & þeah is ælc wið
oðer gemenged, forðamþe nan ðara gesceafta ne mæg bion buton
oðerre, ðeah hio unsweotol sie on þære oðerre.
 33.81.2. Swa swa nu eorðe is & wæter sint swiðe
earfoðe to geseonne oððe to ongitonne dysgum monnum on fyre, &
swaþeah hi sint ðærwið gemengde.
 33.81.4. Swa is eac þær fyr on ðam stanum & on ðam
wætere, swiðe earfoðhawe, ac hit is þeah þara.
 33.81.6. þu gebunde þæt fyr mid swiðe unanbindendlicum
racentum, þæt hit ne mæg cuman to his agenum earde, þæt is to
þam mæstan fyre ðe ofer us is, þylæs hit forlæte þa eorðan.
 33.81.8. & ealle oðre gesceafta aswindað for ungemetlicum
cile, gif hit eallunga from gewite.
 33.81.10. ðu gestaðoladest eorðan swiðe wundorlice &
fæstlice, þæt heo ne helt on nane healfe ne on nanum eorðlicum
þinge ne stent.
 33.81.12. ne nanwuht eorðlices hi ne healt þæt hio ne sige,
& nis hire þeah þonne eðre to feallanne ofdune þonne up.
 33.81.13. þu eac þa ðriefealdan sawla on geðwærum limum
styrest, swa þæt ðære sawle þy læsse ne bið on ðam læstan
fingre ðe on eallum þam lichoman.
 33.81.16. Forþi ic cwæð þæt sio sawul wære
þreofeald, forþamþe uðwitan secgað þæt hio hæbbe þrio
gecynd.
 33.81.17. An ðara gecynda is þæt heo bið wilnigende,
oðer þæt hio bið irsiende, þridde þæt hio bið gesceadwis.
 33.81.19. Twa þara gecynda habbað netenu swa same swa men;
oðer þara is wilnung, oðer is irsung.
 33.81.21. Ac se mon ana hæfð gesceadwisnesse, nalles nan
oðru gesceaft; forði he hæfð oferþungen ealle þa eorðlican
gesceafta mid geðeahte & mid andgite.
 33.81.23. Forþam seo gesceadwisnes sceal wealdan ægðer ge
þære wilnunga ge þæs yrres, forþam hio is synderlic cræft
þære saule.
 33.81.25. Swa ðu gesceope þa saule þæt hio sceolde ealne
weg hwearfian on hire selfre, swa swa eall þes rodor hwerfð, oððe swa
swa hweol onhwerfð, smeagende ymb hire sceoppend, oððe ymbe hi selfe,
oððe ymbe þas eorðlican gesceafta.
 33.81.29. þonne hio þonne ymbe hire scippend smeað, þonne
bið hio ofer hire selfre; ac þonne hio ymbe hi selfe smeað, þonne bið
hio on hire selfre; & under hire selfre hio bið þonne ðonne hio
lufað þas eorðlican þing, & þara wundrað.
 33.81.32. Hwæt þu, Drihten, forgeafe þam sawlum eard on
hiofonum, & him þær gifst weorðlice gifa, ælcere be hire
geearnunge; & gedest þæt hi scinað swiðe beorhte, & þeah
swiðe mistlice birhtu, sume beorhtor sume unbyrhtor, swa swa steorran, ælc
be his geearnunga.
 33.82.2. Hwæt þu, Drihten, gegæderast þa hiofonlican
sawla & þa eorðlican lichoman, & hi on ðisse worulde gemengest.
 33.82.4. Swa swa hi from þe hider comon, swa hi eac to þe
hionan fundiað.
 33.82.5. þu fyldest ðas eorðan mid mistlicum cynrenum netena,
& hi siððan aseowe mistlicum sæde treowa & wyrta.
 33.82.6. Forgif nu, Drihten, urum modum þæt hi moton to þe
astigan þurh þas earfoðu þisse worulde, & of þissum bisegum to
þe cuman, & openum eagum ures modes we moten geseon þone æþelan
æwelm ealra goda; þæt eart ðu.
 33.82.10. Forgif us þonne hale eagan ures modes, þæt we hi
þonne moton afæstnian on þe; & todrif ðone mist þe nu hangað
beforan ures modes eagum, & onliht þa eagan mid ðinum leohte.
 33.82.13. forþam ðu eart sio birhtu ðæs soðan leohtes,
& þu eart sio sefte ræst soðfæstra, & ðu gedest þæt hi
ðe gesioð.
 33.82.14. þu eart ealra þinga fruma & ende.
 33.82.15. ðu brist ealle þing buton geswince.
 33.82.15. þu eart ægðer ge weg, ge ladþeow, ge sio stow
ðe se weg to ligð; ðe ealle men to fundiað.
 34.82.18. Ða se Wisdom þa ðis leoð & þis gebed
asungen hæfde, þa ongan he eft spellian & þus cwæð: Ic wene
þæt hit sie nu ærest þearf þæt ic ðe gerecce hwær þæt
hehste good is, nu ic ðe ær hæfde gereaht hwæt hit wæs, oððe
hwylc þæt medeme good wæs, hwylc þæt unmedeme.
 34.82.22. Ac anes þinges ic þe wolde ærest acsian:
Hwæðer þu wene þæt ænig þing on þisse worulde swa good sie
þæt hit ðe mæge forgifan fulla gesælða?
 34.82.25. ðe ic ðe ascige þy ic nolde þæt unc beswice
ænegu leas anlicnes for soða gesælða.
 34.82.26. Forðy nan mon ne mæg oðsacan þæt sum good
ne sie þæt hehste, swa swa sum micel æwelm & diop, & irnen
mænege brocas & riða of.
 34.82.28. Forðy mon cwið be sumum goode þæt hit ne sie ful
good, forðæm him bið hwæshwugu wana; & þeah ne bið ealles
butan, forðæm þe ælc þing wyrð to nauhte gif hit nauht goodes on
him næfð.
 34.83.1. Be þy ðu meaht ongitan þæt of þam mæstan
goode cumað ða læssan god, næs of ðæm læssan þæt
mæste, þon ma þe sio ea mæg weorðan to æwelme.
 34.83.3. Ac se æwelm mæg weorðan to ea, & þeah sio ea
cymð eft to ðæm æwelme; swa cymð ælc good of Gode & eft to
him, & he is þæt fulle god & þæt fullfremede, þæt nanes
willan wana ne bið.
 34.83.6. Nu þu meaht sweotole ongitan þæt þæt is good
self.
 34.83.7. Hwi ne meaht ðu geþencan, gif nanwuht full nære,
þonne nære nan wuht wana, & gif nan wuht wana nære, þonne nære
nan wuht full?
 34.83.10. Forþy bið ænig þing full þe sum bið wana,
& forðy bið ænig þing wana ðe sum bið full; ælc þing
bið fullost on his agnum earda.
 34.83.12. Hwy ne meaht þu þonne geðencan, gif on ænegum
þissa eorðlicena gooda æniges willan & æniges goodes wana is,
þonne is sum good full ælces willan, & nis nanes goodes wana?
 34.83.15. ða andsworede ic & cwæð: Swiðe rihtlice
& swiðe gesceadwislice þu hæfst me ofercumen & gefangen,
þæt ic ne mæg no wiðcweðan ne furðum ongean ðæt þencan,
buton þæt hit is eall swa swa þu sægst.
 34.83.20. þa cwæð se Wisdom: Nu ic wolde þæt ðu
ðohte geornlice oð þæt ðu ongeate hwær sio fulle gesælð
sie.
 34.83.21. Hu ne wast þu nu ðætte eall moncyn is anmodlice
geþafa þæt God is fruma ealra gooda & waldend ealra gesceafta?
 34.83.23. He is þæt hehste good, ne nænne mon nu þæs
ne tweoð; forðæm þe hi nauht niton betere, ne furðum nauht
emngoodes.
 34.83.25. Forðæm us sægð ælc gesceadwisnes & ealle
men þæt ilce andettað þæt God sie þæt hehste good,
forþæmþe hi tacniað þætte eall good on him sien.
 34.83.28. forðæm gif hit swa nære, þonne nære he
þæt þæt he gehaten is; oððe ænig þing ær wære oððe
æltæwre, þonne wære þæt betere þonne he.
 34.83.30. Ac forðæmþe nan þing næs ær þonne he ne
æltæwre þonne he ne diorwyrðre þonne he, forðæm he is fruma
& æwelm & hrof eallra gooda.
 34.83.32. Genog sweotol hit is ðæt þæt fulle good wæs
ærðæm þe þæt wana.
 34.84.1. þæt is to gelefanne þæt se hehsta God sie
ælces godes fullast, þylæs we leng sprecen ymb þonne we ne þyrfen.
 34.84.3. Se ilca God is, swa swa we ær sædon, þæt hehste
good & þa selestan gesælða, nu hit is openlice cuð þæt ða
selestan gesælða on nanum oðrum gesceaftum ne sint buton on Gode.
 34.84.6. þa cwæð ic: Ic eom geþafa.
 34.84.8. ða cwæð he: Ic þe healsige þæt ðu
gesceadwislice þæt ongite þætte God is full ælcere fullfremednesse
& ælces godes & ælcere gesælðe.
 34.84.10. ða cwæþ ic: Ic ne mæg fullice ongitan forhwy
ðu eft sægst þæt ilce þæt ðu ær sædest.
 34.84.11. þa cwæð he: Forðy ic hit þe secge eft, þy
ic nolde þæt ðu wende þæt se God þe fæder is and fruma eallra
gesceafta, þæt him ahwonan utan come his sio hea goodnes þe he full is.
 34.84.14. Ne ic eac nolde þæt ðu wende þætte oðer
wære his god & his gesælð, oðer he self.
 34.84.16. forðæm gif ðu wenst þæt him ahwonan utan come
þa good þe he hæfð, þonne wære þæt ðing betre þe hit him
from come þonne he, gif hit swa wære.
 34.84.18. Ac þæt is swiðe dyslic & swiðe micel syn
þæt mon þæs wenan scyle be Gode, oððe eft wenan þæt ænig
þing ær him wære oððe betre ðonne he oððe him gelic.
 34.84.21. Ac we sculon bion geþafan þætte se God sie ealra
þinga betst.
 34.84.22. Gif þu nu gelyfst þætte an God sie, swa swa on
monnum bið: oðer bið se mon, þæt bið saul & lichoma, oðer
bið his godnes.
 34.84.24. þa gegaderað God & eft, ætgædre gehelt
& gemetgað: gif þu þonne gelefst þæt hit swa sie on Gode,
þonne scealt þu nede gelefan þæt sum anwald sie mara þonne his,
þæt þonne his swa gesomnige swa he þone urne deð.
 34.84.28. Hwæt, ælc þing þe tosceaden bið from oðrum
bið oðer, oþer þæt þing, þeah hi ætgædre sien; gif
þonne hwylc þing tosceaden bið from þæm hehstan goode, þonne ne
bið þæt no þæt hehste good.
 34.84.31. þæt is þeah micel syn to geðencanne be Gode,
þætte ænig god sie buton on him, oððe ænig from him adæled,
forðæmþe nan wuht nis betere þonne he, ne emngod him.
 34.85.2. Hwilc þing mæg beon betre þonne his sceppend?
 34.85.3. Forðæm ic secge mid ryhtre gesceadwisnesse þæt
þæt sie þæt hehste good on his agenre gecynde þætte fruma is
eallra þinga.
 34.85.4. ða cwæð ic: Nu þu hæfst me nu swiðe rihte
oferreahtne.
 34.85.6. þa cwæð he: Hwæt, ic þonne ær sæde
þæt þæt hehste good & sio hehste gesælð an wære.
 34.85.7. ða cwæð ic: Swa hit is.
 34.85.7. þa cwæð he: Hwæt, wille we þonne secgan
hwæt þæt sie elles buton God?
 34.85.9. ða cwæð ic: Ne mæg ic ðæs oðsacan,
forðæm þe ic his wæs ær geþafa.
 34.85.11. ða cwæð he: Hwæðer þu hit a sweotolor
ongitan mæge gif ic þe sume bisne get ma secge?
 34.85.12. Gif nu tu good wæren þe ne meahton ætsomne bion,
& wæren þeah buto goode, hu ne wære hit þonne genog sweotol
þæt hiora nære nauðer þæt oðer?
 34.85.15. forðy ne mæg þæt fulle god bion no todæled.
 34.85.16. Hu mæg hit bion ægþer ge full ge wana?
 34.85.16. Forðæm we cweðað þæt sio fulle gesælð
& god þæt hi sien an good, & þæt sie þæt hehste; þa ne
magon næfre weorðan todælede.
 34.85.18. Hu ne sculon we þonne nede bion geþafan þætte
sio hehste gesælð & sio hea godcundnes an sie?
 34.85.20. þa cwæð ic: Nis nan þing soðre þonne
þæt; ne magon we nanwuht findan betere þonne God.
 34.85.22. ða cwæð he: Ac ic wolde giet mid sumre bisne þe
behwerfan utan þæt þu ne mihtst nænne weg findan ofer.
 34.85.24. swa swa uðwitena gewuna is þæt hi willað simle
hwæthwugu niwes & seldcuþes eowian, þæt hi mægen mid þy
aweccan þæt mod þara geherendra.
 34.85.27. Hu ne hæfdon we ær gereaht þæt ða
gesælþa & sio godcundnes an wære?
 34.85.28. Se þe þonne þa gesælða hæfð, þonne
hæfð he ægþer, se þe þone ægþer hæfð.
 34.85.29. Hu ne bið se þonne full eadig?
 34.85.30. Hu ne wast þu nu þæt we cweðað þæt se bio
wis þe wisdom hæfð, & rihtwis þe rihtwisnesse hæfð?
 34.85.31. Swa we cweðað eac þæt þæt sie God þe þa
godcundnesse hæfð & ða gesælða, & ælc gesælig mon
bið God.
 34.86.1. & þeah is an God, se is stemn & staðol eallra
goda; of þæm cumað eall good, & eft hi fundiað to him, & he
welt ealra.
 34.86.3. þeah he nu sie se fruma & se staðol ealra goodra
& ealra gooda, þeah is mænig good þe of him cymð; swa swa ealle
steorran weorðað onlihte & gebirhte of þære sunnan, sume þeah
beorhtor, sume unbeorhtor.
 34.86.7. Swa eac se mona, swa miclum he lyht swa sio sunne hine
gescinð; þonne hio hine ealne geondscinð, þonne bið he eall beorht.
 34.86.9. ða ic þa þis spell ongeat, þa wearð ic
agælwed & swiðe afæred, & cwæð: Is þis la wundorlic
& wynsum & gesceadwislic spell þæt ðu nu sægst.
 34.86.12. ða cwæð he: Nis nan wuht wynsumre ne gewisre
þonne þæt ðing þæt þis spell ymbe is & we nu embe sprecan
willað; forðæm me þincð good þæt we hit gemengen to ðæm
ærran.
 34.86.15. ða cwæð ic: Hwæt is þæt, la?
 34.86.16. ða cwæð he: Hwæt, þu wast ðæt ic þe
ær sæde þæt sio soðe gesælð wære good, & of þære
soðan gesælðe cumað eall ða oðru good þe we ær embe
spræcon, & eft to.
 34.86.18. swa swa of þære sæ cymð þæt wæter innon
ða eorðan, & þær aferscað; cymð þonne up æt þæm
æwelme, wyrð þonne to broce, þonne to ea, þonne andlang ea, oð hit
wyrð eft to sæ.
 34.86.22. Ac ic wolde þe nu ascian hu þu þis spell
understanden hæfdest; hwæþer þu wene þæt þa fif god þe we
oft ær ymbe spræcan, þæt is anwald & weorðscipe &
foremærnes & genyht & blis, ic wolde witan hwæðer þu wende
þæt þas good wæren limu þære soþan gesælþe, swa swa
monegu limu beoð on anum men, & weorðað þeah ealle to anum
lichoman.
 34.86.27. oððe þu wendest þæt hwylc an þara fif goda
worhte þa soðan gesælðe, & siþþan ða feower good wæren
hire good.
 34.86.29. swa swa nu saul & lichoma wyrcað anne mon, & se
an mon hæfð mænig lim, & þeah to þæm twæm, þæt is to
þære saule & to þæm lichoman, belimpað ealle þas þæs
monnes good ge gastlicu ge lichomlicu.
 34.87.3. þæt is nu þæs lichoman good þæt mon sie
fæger & strang & lang & brad, & manegu oþru good to eac
þæm; & ne bið hit þeah se lichoma self, forðæm þeah he
þara gooda hwylc forleose, þeah he bið þæt he æror wæs.
 34.87.7. þonne is ðære saule good wærscipe &
gemetgung & geþyld & rihtwisnes & wisdom, & manege swelce
cræftas; & swaþeah bið oþer sio saul, oðer bioð hire
cræftas.
 34.87.9. ða cwæð ic: Ic wolde þæt ðu me sædest get
sweotolor ymb þa oðru good þe to ðære soðan gesælðe
belimpað.
 34.87.11. ða cwæð he: Ne sæde ic þe ær þæt sio
gesælð good wære?
 34.87.12. Gyse, cwæð ic, ge þu þæt sædest þæt
hio þæt hehste good wære.
 34.87.13. ða cwæð he: Eart þu nu get geþafa þætte
anweald & weorðscipe & foremærnes & genyht & blis &
sio eadignes & þæt hehste god, þæt ða sien eall an, &
þæt an þonne sie god?
 34.87.16. ða cwæð ic: Hu wille ic nu þæs oðsacan?
 34.87.17. þa cwæð he: Hwæþer þincð þe þonne
þæt þa þincg sien, ðe ðara soðena gesælða limu, þe sio
gesælð self?
 34.87.19. ða cwæð ic: Ic wat nu hwæt þu woldest witan;
ac me lyste bet þæt ðu me sæde sume hwile ymb þæt, þonne þu
me ascode.
 34.87.21. þa cwæð he: Hu ne meaht þu geðencan?
 34.87.21. gif þa good wæron þaere soþan gesælðe
limu, þonne wæron hi hwæthwegu todæled; swa swa monnes lichoman limu
bioð hwæthwugu todæled.
 34.87.24. Ac þara lima gecynd is þæt hi gewercað ænne
lichoman, & þeah ne bioð eallunga gelice.
 34.87.25. þa cwæð ic: Ne þearft þu ma swincan ymbe
þæt; genog sweotole ðu hæfst me gesæd þæt ða good ne sint
nanwuht/ todæled from ðære soðan gesælðe.
 34.87.28. þa cwæð he: Genog rihte þu hit ongitst, nu þu
ongitst þæt þa good ealle sint þæt ilce þæt gesælð is,
& sio gesælð is ðæt hehste good, & þæt hehste good is
God, & se God is semle on anum untodæled.
 34.87.31. ða cwæð ic: Nis þæs nan tweo; ac ic wolde nu
þæt ðu me sædest hwæthwugu uncuðes.
 34.88.1. ða cwæð he: þæt is nu sweotol þætte eall
þa good þe we ær ymbe spræcon belimpað to ðæm hehstan goode,
& þi men secaþ god genog þe hi wenað þæt ðæt sie þæt
hehste good.
 34.88.4. þy hi secað anwald & eac eall oðru good þe we
ær ymb spræcon, ðy hi wenaþ þæt hit sie þæt hehste good.
 34.88.5. Be þy þu meaht witan þæt þæt hehste good is
hrof eallra ðara oðra gooda þe men wilniað & hi lyst,
forðæmþe nænne mon ne lyst nanes þinges buton goodes oððe
hwæshwugu þæs ðe goode gelic bið.
 34.88.9. Maniges þinges hi wilniaþ þæs ðe full good ne
bið, ac hit hæfð þeah hwæthwugu gelices goode.
 34.88.10. Forðæm we cweðað þæt þæt hehste good
sie se hehsta hrof eallra gooda & sio hior ðe eall good on hwearfað,
& eac ðæt þing þe mon eall good fore deð; for ðæm þinge
men lyst ælces þara gooda þe hi lyst.
 34.88.14. þæt þu meaht swiðe sweotole ongitan be þæm
þe nænne mon ne lyst þæs þinges þe hine lyst ne þæs þe he
deð, ac þæs þe he mid ðæm earnað.
 34.88.16. forðæmðe he wenð, gif he þonne lust begite
& þæt þurhtio þæt he þonne getiohhad hæfð, þæt he
þonne hæbbe fulle gesælða.
 34.88.18. Hu ne wast þu þæt nan mon forðy ne rit þe hine
ridan lyst, ac rit for ðy þe he mid ðære rade earnað sume
earnunga?
 34.88.20. Sume mid þære rade earnað sume þæt hie sien
þy halran, sume earniað þæt hie sien ðy cafran, sume þæt hy
woldon cuman to sumre þara stowa þe hi ðonne to fundiað.
 34.88.23. Hu ne is ðe þonne genog sweotol þætte men
nanwuht swiðor ne lufiað þonne hi doð þæt hehste god?
 34.88.25. forðæmþe ælc wuht þæs ðe hi wilniað
oððe doð hi doð forþyþe hi woldon habban þæt hehste good on
ðæm.
 34.88.27. Ac hi dwoliað sume on ðæm þe hi wenað ðæt
hi mægen habban full god & fulla gesælða on þisum andweardum
godum; ac þa fullan gesælða & þæt hehste good is God self, swa
swa we oft ær sædon.
 34.88.30. ða cwæð ic: Ne mæg ic no geþencan hu ic
þæs oðsacan mæge.
 34.88.31. ða cwæð he: Uton lætan þonne bion þa
spræce, & bion unc ðæs orsorge, nu ðu swa fullice ongiten
hæfst þætte God simle bið untodæledlic & full good, &
þæt his good & sio his gesælð him nahwonan utane ne com, ac
wæs symle on him selfum, & nu is, & a bið.
 34.89.4. ða se Wisdom þa ðis spell asæd hæfde, þa
ongan he eft singan & þus cwæð: Wella, men, wel; ælc þara ðe
freo sie fundige to þam goode & to þam gesælðum.
 34.89.6. & se ðe nu gehæft sie mid þære unnyttan lufe
þisses middaneardes sece him freodom hu he mæge becuman to þam
gesælðum, forþam þæt is sio an ræst eallra urra geswinca; sio an
hyð bið simle smyltu æfter eallum þam ystum & þam yðum urra
geswinca.
 34.89.10. þæt is sio an friðstow & sio an frofer erminga
æfter þam ermðum ðisses andweardan lifes.
 34.89.12. Ac þa gyldenan stanas, & þa seolfrenan, &
ælces cynnes gimmas, & eall þes andwearda wela, ne onlihtað hi nauht
þæs modes eagan, ne heora scearpnesse nauht gebetað to þære
sceawunga þære soðan gesælðe; ac get swiðor hi ablendað
þæs modes eagan þonne hi hi ascirpan.
 34.89.16. Forþam ealle þa ðing þe her liciað on þisum
andweardum life sint eorðlice, forþy hi sint fleonde.
 34.89.18. Ac sio wundorlice beorhtnes þe ealle ðing gebirht
& eallum welt, nyle þæt ða sawla forweorðan, ac wile hi onlihtan.
 34.89.20. Gif þonne hwelc mon mæge gesion þa birhtu þæs
heofenlican leohtes mid hluttrum eagum his modes, þonne wile he cweðan
þæt sio beorhtnes þære sunnan sciman sie þesternes to metanne wið
ða ecan birhtu Godes.
 34.89.24. ða se Wisdom ða ðis leoð asungen hæfde, þa
cwæð ic: Ic eom geþafa þæs þe þu sægst, forðæmþe þu
hit hæfst geseðed mid gesceadwislicere race.
 34.89.26. ða cwæð he: Mid hu micle feo woldest þu nu
habban geboht þæt þu meahte ongitan hwæt þæt soðe god wære,
& hwylc hit wære.
 34.89.29. ða cwæð ic: Ic wolde fægnian mid swiðe
ungemetlice/ gefean, & ic wolde mid unarimedum feo gebycgan þæt ic
hit moste gesion.
 34.89.31. ða cwæð he: Ic hit þe þonne wille getæcan;
ac þæt an ic þe bebiode, þæt þu þeah for ðære tæcinge
ne forgite þæt þæt ic ðe ær tæhte.
 34.90.1. ða cwæð ic: Nese, ne forgite ic hit no.
 34.90.2. ða cwæð he: Hu ne sædon we þe ær þæt
þis andwearde lif þe we her wilniað nære no þæt hehste good,
forðæm hit wære mislic & on swa manigfeald todæled, þæt hit
nan mon ne mæg eall habban þæt him ne sie sumes þinges wana?
 34.90.6. Ic ðe tæhte þa þæt þær wære ðæt
hehstæ god þær þær þa good ealle gegadrade bioð, swelce hi
sien to anum wegge gegoten.
 34.90.8. þonne þær bið full good þonne þa good ealle
þe we ær ymb spræcon beoð to anum gode gegadrad; þonne ne biþ
ðær/ nanes goodes wana; þonne þa good ealle on annesse bioð, &
sio annes bið on ecnesse.
 34.90.12. Gif hi on ecnesse næren, þonne nære hiora swa
swiðe to girnanne.
 34.90.13. ða cwæð ic: þæt is gesæd; ne mæg ic no
þæs twiogean.
 34.90.14. þa cwæð he: ær ic þe hæfde gesæd
þæt þæt nære full good þæt eall ætgædere nære,
forðæm is þæt fulle good þæt eall ætgædre is
untodæled.
 34.90.16. ða cwæð ic: Swæ me ðincð.
 34.90.17. ða cwæð he: Wenstu nu þæt eall ða þing
ðe gode sint on þisse weorulde forðy goode sien þe hi hæbben
hwæthwugu goodes on him?
 34.90.19. ða cwæð ic: Hwæs mæg ic elles wenan?
 34.90.20. hu ne is hit swa?
 34.90.20. ða cwæð he: þu scealt þeah gelyfan ðæt
sio annes & sio goodnes an ðing sie.
 34.90.21. ða cwæð ic: Ne mæg ic þæs oðsacan.
 34.90.22. þa cwæð he: Hu ne meaht þu geþencan þæt
ælc þing mæg bion, ge on þisse weorulde ge on þære toweardan,
þa hwile þe hit untodæled bið?
 34.90.24. þonne ne bið hit eallunga swa swa hit ær wæs.
 34.90.25. þa cwæð ic: Sege me þæt sweotolor; ne mæg
ic/ fullice ongitan æfter hwam þu spyrast.
 34.90.27. ða cwæð he: Wast þu hwæt mon sie?
 34.90.27. ða cwæð ic: Ic wat þæt hit bið sawl &
lichoma.
 34.90.28. ða cwæð he: Hwæt, þu wast þæt hit bið
mon, þa hwile þe sio saul & se lichoma untodælde bioð; ne bið
hit nan mon siððan hi todælde bioð.
 34.90.31. Swa eac se lichoma bið lichoma þa hwile þe he his
limu ealle hæfð; gif he þonne hwilc lim forlyst, þonne ne bið he
eall swa he ær wæs.
 34.90.33. þæt ilce þu meaht geþencan be ælcum þinge,
þæt nan þing ne bið swilce hit wæs siððan hit wanian onginð.
 34.91.2. ða cwæð ic: Nu ic hit wat.
 34.91.3. ða cwæð he: Wenst þu hwæðer ænig gesceaft
sie þe hire willum nylle ealne weg bion, ac wille hire agnum willum
forweorðan/?
 34.91.6. ða cwæð ic: Ne mæg ic nane cwuce wuht ongitan
þara þe wite hwæt hit wille, oððe hwæt hit nylle, þe ungened
lyste forweorðan.
 34.91.8. forðæmþe ælc wuht wolde bion hal & libban,
þara þe me cwuco ðincð; bute ic nat be treowum & be wyrtum, &
be swelcum gesceaftum swelce nane sawle nabbað.
 34.91.11. ða smearcode he & cwæð: Ne þearft þu no be
þæm gesceaftum tweogan þon ma þe be ðæm oðrum.
 34.91.13. Hu ne meaht þu gesion þæt ælc wyrt & ælc
wudu wile weaxan on þæm lande selest þe him betst gerist & him
gecynde bið & gewunlic, & þær þær hit gefret þæt hit
hraðost weaxan mæg & latost wealowian?
 34.91.16. Sumra wyrta oððe sumes wuda eard bið on dunum,
sumra on merscum, sumra on morum, sumra on cludum, sumra on barum sondum.
 34.91.19. Nim ðonne swa wuda swa wyrt, swa hwæðer swa þu
wille, of þære stowe þe his eard & æþelo bið on to wexanne,
& sete on ungecynde stowe him; þonne ne gegrewð hit þær nauht, ac
forsearað.
 34.91.22. forðæm ælces landes gecynd is þæt hit him
gelica wyrta & gelicne wudu tydre, & hit swa deð.
 34.91.24. Friðað & fyrðrað swiðe georne, swa lange
swa hiora gecynd bið þæt hi growan moton.
 34.91.25. Hwæt wenst þu, forhwy ælc sæd creope inon þa
eorðan, & to ciðum & to wyrtrumum weorðe on þære eorðan,
buton forðy þe hi tiohhiað þæt se stemn & se helm mote þy
fæstor & þe leng stondan?
 34.91.29. Hwy ne meaht þu ongitan, þeah þu hit gesion ne
mæge, þæt eall se dæl se ðe þæs treowes on twelf monðum
gewexð, þæt he onginð of þæm wyrtrumum & swa upweardes
grewð oð ðone stemn, & siððan andlang þæs piðan, &
andlang þære rinde oð ðone helm, & siððan æfter þæm
bogum/, oððæt hit ut aspringeð on leafum & on blostmum & on
bledum?
 34.92.3. Hwi ne meaht þu ongitan þætte ælc wuht cwuces
bið innanweard hnescost & unbrocheardost?
 34.92.4. Hwæt, þu meht gesion hu þæt treow bið utan
gescerped & bewæfed mid þære rinde wið ðone winter & wið
ða stearcan stormas & eac wið þære sunnan hæto on sumera.
 34.92.7. Hwa mæg þæt he ne wundrie swelcra gesceafta ures
scyppendes, & huru þæs scyppendes?
 34.92.9. & þeah we his nu wundrigen, hwilc ure mæg areccan
medemlice ures scyppendes willan & anwald, hu his gesceafta wexað &
eft waniað, þonne þæs tima cymð, & of hiora sæde
wiorðað eft geedniwode, swylce hi þonne weorðen to edsceafte?
 34.92.13. Hwæt, hi þonne eft bioð, & eac hwæthwugu
anlice bioð swilce hi a bion, forðæm hi ælce geare weorðað to
edsceafte.
 34.92.16. Hwæþer þu giet ongite þæt ða uncweðendan
gesceafta wilnodon to bionne on ecnesse swa ilce swa men, gif hi meahten?
 34.92.18. Hwæðer þu nu ongite forhwy þæt fyr fundige
up, & sio eorðe ofdune?
 34.92.19. Forhwy is þæt buton forþyðe God gesceop his eard
up & hire ofdune; forðy fundiað ælc gesceaft þider swiðost
þider his eard & his hælo swiðost bioð, & flihð þætte
him wiðerweard bið & ungebyrde & ungelic.
 34.92.22. Hwæt, þa stanas, forðæm hi sint stillre
gecynde & heardre, bioð earfoðe to tedælenne; & eac uneaðe
tosomne cumað, gif hi todælde weorþað.
 34.92.25. Gif þu þonne ænne stan toclifst, ne wyrð he
næfre gegadrod swa he ær wæs; ac þæt wæter & sio lyft
bioð hwene hnescran gecynde; hi bioð swiðe eðe to tedælenne, ac hi
bioð eft sona ætgædre.
 34.92.28. þæt fyr þonne ne mæg næfre weorðan
todæled/.
 34.92.29. Ic sæde þeah nu hwene ær þætte nanwuht his
agenum/ willum nolde forweorðan; ac ic eom nu ma ymb þæt gecynd þonne
ymb þone willan, forðæm hi hwilum willað on tu.
 34.92.32. þu meaht witan be manegum þingum þæt þæt
gecynd is swiðe micel; is þæt formicel gecynd ðæt urum lichoman
cymð eall his mægen of ðæm mete þe we þiggað, & þeah
færð se mete ut þurh þone lichoman.
 34.93.3. ac his swæc ðeah & his cræft gecymð on
ælcre ædre, swa swa mon meolo seft; ðæt meolo ðurgcrypð ælc
ðyrel, & þa syfeða weorðað asyndred.
 34.93.6. Swa eac ure gast bið swiðe wide farende urum unwillum
& ures ungewealdes for his gecynde, nalles for his willan; þæt bið
þonne þonne we slapað.
 34.93.9. Hwæt, þa nytenu ðonne & eac þa oðra
gesceafta/ ma wilniað þæs þe hi wilniað for gecynde ðonne for
willan.
 34.93.11. Ungecyndelic is ælcre wuhte þæt hit wilnige
frecennesse oððe deaðes, ac þeah mænig þing bið to þæm
gened þæt hit wilnað þara ægðres; forðæm se willa bið
þonne strengra þonne þæt gecynd.
 34.93.14. Hwilum bið se willa swiðra þonne þæt gecynd,
hwilum þæt gecynd ofercymð þone willan.
 34.93.16. Swa nu wrænnes deð; sio bið ælcum men gecynde,
& hwilum þeah hire bið forwerned hire gecyndes þurh þæs monnes
willan.
 34.93.18. Eall sio lufu þæs hæmedþinges bið for
gecynde, nallas for willan.
 34.93.20. Be þæm þu meaht openlice witan þæt se
sceppend ealra gesceafta hæfð forgifen ænne lust & an gecynd
eallum his gesceaftum; þæt is þæt hi woldon a bion.
 34.93.22. ælcre wuhte is gecynde þæt hit wilnige þæt
hit a sie be þæm dæle þe hit his gecynde healdan mot & mæg.
 34.93.24. Ne þearft ðu no tweogan ymbe þæt þe þu ær
tweodest, þæt is be þam gesceaftum þe nane sawle nabbað; ælc
þara gesceafta þe sawle hæfð, ge eac þa þe nabbað, willniað
simle to bionne.
 34.93.28. ða cwæð ic: Nu ic ongite þæt ðæt ic
ær ymbe tweode; þæt is ðæt ælc gesceaft wilnað symle to
bionne; þæt is swiðe sweotol on ðære tidringe.
 34.93.30. þa cwæð he: Hwæþer þu þonne ongite
þæt ælc þara wuhta þe him beon þencð, þæt hit þencð
ætgædere bion, gehal, untodæled?
 34.93.32. forðæm gif hit todæled bið, þonne ne bið
hit no hal.
 34.94.1. ða cwæð ic: þæt is soð.
 34.94.2. ða cwæð he: þæt is, eall þing habbaþ
þeah/ ænne willan, ðæt is ðæt hi woldon a bion; þurh þone
ænne willan hi wilniað ðæs anes goodes þe a bið, þæt is
God.
 34.94.5. ða cwæð ic: Swa hit is swa ðu sægst.
 34.94.5. ða cwæð he: Hwæt, þu miht openlice ongitan
þæt ðæt is for inlice good þing þe ealra wuhta & ealle
gesceafta wilniað to habbanne.
 34.94.8. ða cwæð ic: Ne mæg nan mon soðre secgan,
forðæm ic ongite þæt ealla gesceafta toflowen swa swa wæter,
& nanne sibbe ne nane endebyrdnesse ne heolden, ac swiðe ungereclice
toslupen & to nauhte wurden, swa swa we lange ær sædon on ðisse
ilcan bec, gif hi næfdon ænne God þe him eallum stiorde & racode
& rædde.
 34.94.13. Ac nu forþamðe we witon þæt an wealdend is
eallra þinga, we sceolon beon nede geþafan, sam we willan sam we nyllan,
þæt he sie se hehsta hrof eallra goda.
 34.94.16. ða smercode he wið min & cwæð: Eala, min
cild, ea; hwæt, þu eart swiðe gesælig, & ic swiðe bliðe, for
minum andgite.
 34.94.18. Swiðe neah þu ongeate þa þæt riht, &
þæt ilce þæt þu ær sædest þæt ðu ongiton ne mihtest,
þæs þu wære nu geþafa.
 34.94.20. ða cwæð ic: Hwæt wæs þæt þæt ic
ær sæde þæt ic nysste?
 34.94.21. ða cwæð he: Nu þu sædest þæt ðu
nystest ælcre gesceafte ende; ac wite nu þæt þæt is ælcre
gesceafte ende þæt ðu self ær nemdest, þæt is God; to þam
fundiað ealle gesceafta.
 34.94.24. Nabbað hi nan god ofer þæt to secanne, ne hi
nanwuht ne magon ne ufor ne utor findan.
 35.94.26. ða he þa þis spell asæd hæfde, þa ongan he
eft singan & þus cwæð: Swa hwa swa wille dioplice spirigan mid
inneweardan mode æfter ryhte, & nylle þæt hine ænig mon oððe
ænig þing mage amerran, onginne þonne secan oninnan him selfum, þæt
he ær ymbuton hine sohte, & forlæte unnytte ymbhogan swa he swiðost
mæge.
 35.95.2. & gegæderige to þam anum, & gesecge þonne
his anum mode þæt hit mæg findan oninnan him selfum ealle þa god þe
hit ute secð.
 35.95.4. þonne mæg he swiðe raþe ongitan eall þæt
yfel & þæt unnet þæt he ær on his mode hæfde.
 35.95.5. swa sweotole swa ðu miht þa sunnan geseon, & þu
ongitst þin agen ingeþanc, þæt hit bið micele beorhtre & leohtre
þonne seo sunne.
 35.95.7. Forþam nan hæfignes þæs lichoman ne nan unðeaw
ne mæg eallunga ation of his mode þa rihtwisnesse, swa þæt he hire
hwæthwegu nabbe on his mode; þeah sio swærnes ðæs lichoman &
þa unþeawas oft abisegien þæt mod mid ofergiotulnesse, & mid þam
gedwolmiste hit fortio þæt hit ne mæge swa beorhte scinan swa hit
wolde.
 35.95.13. & þeah bið simle corn þære soðfæstnesse
sæd on þære sawle wunigende, þa hwile þe sio sawl & se lichoma
gederode bioð.
 35.95.15. þæt corn sceal bion aweht mid ascunga & mid
lare, gif hit growan sceal.
 35.95.16. Hu mæg þonne ænig man ryhtwislice &
gesceadwislice acsigan, gif he nan grot rihtwisnesse on him næfð?
 35.95.18. Nis nan swa swiðe bedæled ryhtwisnesse þæt he
nan ryht andwyrde nyte, gif mon acsað.
 35.95.19. Forþam hit is swiðe ryht spell þæt Plato se
uðwita sæde; he cwæð: swa hwa swa ungemyndig sie rihtwisnesse,
gecerre hine to his gemynde.
 35.95.21. þonne fint he þær þa ryhtwisnesse gehydde mid
þæs lichoman hæfignesse & mid his modes gedrefednesse &
bisgunga.
 35.95.24. ða cwæð ic: Ic eom geðafa þæt þæt was
soð spell þæt Plato sæde.
 35.95.25. Hu ne mynegodest þu me eac nu tuwa þære ilcan
spræce?
 35.95.26. ærest þu cwæde þæt ic hæfde forgiten
þæt gecyndelice god þæt ic oninnan me selfum hæfde, for ðæs
lichoman hefignesse.
 35.95.28. æt oðrum cerre þu me sædest þæt ðu
hæfdest ongiten þæt me selfum þuhte þæt ic hæfde eallunga
forloren þæt gecyndelice god þæt ic oninnan me selfum sceolde habban,
for þære ungemetlican unrotnesse þe ic hæfde for ðam forlætenan
welan.
 35.95.31. ða cwæð he: þær þu gemyndest þa word þe
ic þe sæde on þære forman bec, þonne miht þu be þam wordum
genog sweotole ongitan þæt þæt ðu ær sædest þæt ðu
nysstest.
 35.96.2. ða cwæð ic: Hwæt was þæt, hwæt sæde
ic þæt ic nyste?
 35.96.3. ða cwæð he: ðu sædest on þære ilcan bec
þæt ðu ongeate þætte God weolde þisses middangeardes, ac þu
sædest þæt þu ne mihte witan humeta he his weolde, oððe hu he his
weold.
 35.96.6. ða cwæð ic: Ic geman genog geara min agen dysig,
& ic his wæs ær þe geþafa.
 35.96.7. ðeah ic hit ða be sumum dæle ongeate, ic wolde giet
his mare æt þe geheran.
 35.96.8. ða cwæð he: Ne ðe nauht ær ne tweode
ðætte God rædde & wiolde ealles middangeardes.
 35.96.10. ða cwæð ic: Ne me giet nauht ne tweoð, ne nu
næfre ne twioð; ic ðe wille eac sona secgan be hwæm ic hit ærest
ongeat.
 35.96.12. Ic ongeat þæt ðes middangeard wæs of swiðe
manegum/ & mislicum þingum gegaderod, & swiðe fæste tosomne
gelimed & gefangod.
 35.96.15. Næren ðe hi gegaderode & geradode, swa
wiðerwearda gesceafta, þonne ne wurdon hi næfre ne geworhte ne eac
gegaderod.
 35.96.17. & gif he hi ne gebunde mid his unanbindendlicum
racentum/, ðonne toslupen hi ealla; & nære no swa gewislice ne swa
endebyrdlice/ ne swa gemetlice hiora stede & hiora ryne funden on hiora
stowum & on hiora tidum, gif an unanwendendlic God nære þe heora
weolde.
 35.96.22. þone God, ðæt þæt he is, þæt ic hate
God, swa swa ealle gesceafta hatað.
 35.96.24. ða cwæð he: Nu ðu þæt swa openlice ongiten
hæfst, ne ðearfe ic nu nauht swiðe ymb ðæt swincan þæt ic ðe
ma be Gode recce.
 35.96.26. forþam þu eart nu fulneah cumen in on ða ceastre
þære soðan gesælðe, þe þu lange ær ne meahtest aredian.
 35.96.28. Ac wit sculon swaþeah secan þæt þæt wit ær
mynton.
 35.96.29. þa cwæð ic: Hwæt is ðæt?
 35.96.29. ða cwæð he: Hu ne tealdon wit ær þætte
genyht wæren gesælða, & þa gesælða wæren God?
 35.96.31. ða cwæð ic: Swa hit is swa þu sægst.
 35.96.31. ða cwæð he: God ne beþearf nanes oðres
fultomes buton his selfes his gesceafta mid to wealdanne, þe ma þe he
ær þorfte to þam weorce.
 35.97.2. forðæm gif he æniges fultomes on ænegum
þingum beðorfte, þonne næfde he no self genog.
 35.97.4. ða cwæð ic: Swa hit is swa ðu segst.
 35.97.4. ða cwæð he: þurg hine selfne he gesceop eall
ðing & ealra wylt.
 35.97.5. ða cwæð ic: Ne mæg ic þæs oðsacan.
 35.97.6. ða cwaeð he: ær we þe hæfdon þæt gereaht
þæt God wære þurh hine selfne good.
 35.97.8. ða cwæð ic: Ic geman þæt ðu swa sædest.
 35.97.8. ða cwæð he: þurg good God gesceop eal ðing,
forðæm he wilt þurh hine selfne ealles þæs þe we ær cwædon
ðæt good wære.
 35.97.10. & he is ana staðolfæst wealdend & stiora
& steorroðer & helma, forðæm he riht & ræt eallum
gesceaftum/, swa swa good stiora anum scipe.
 35.97.13. ða cwæð ic: Nu ic ðe andette þæt ic
hæbbe/ funden duru þær þær ic ær geseah ane lytle cinan, swa
ðæt ic uneaðe mihte gesion swiðe lytelne sciman leohtes of þissum
þiostrum.
 35.97.16. & þeah þu me tæhtest ær þa duru, ac ic
hire ne meahte mare aredian, buton þæt ic hire grapode ymbutan þæt
þe ic þæt lytle leoht geseah twinclian.
 35.97.19. Ic þe sæde gefyrn ær on þisse ilcan bec
þæt ic nysse hwæt se fruma wære ealra gesceafta; þa gerehtest
þu me þæt hit wæs God.
 35.97.21. ða nysse ic eft ymb þone ende, ær þu me eft
gereahtes þæt ðæt wære eac God.
 35.97.22. ða sæde ic þe þæt ic nysse hu he ealra þara
gesceafta wiolde; ac þu hit me hæfst nu swiðe sweotole gereht swylce
þu hæbbe þa duru abroden þe ic ær sohte.
 35.97.25. ða andswarode he me & cwæð: Ic wat þæt ic
ðe ær myndgode ðære ilcan spræce, & nu me ðincþ þæt
þu ongite swa swa leng swa bet ymbe þa soðfæstnesse.
 35.97.28. ac ic wolde git þe eowian sume bysne, ac swa
sweotole/ swa sio wæs þe ic þe ær sæde.
 35.97.29. ða cwæð ic: Hwæt is sio?
 35.97.30. ða cwæð he: Ne mæg nænne mon þæs
twiogean þætte ealra gesceafta agnum willum God ricsað ofer hi, &
eaðmodlice/ hiora willan wendað to his willan.
 35.97.32. Be þam is swiðe sweotol ðætte God æghwæs
wealt mid þæm helman & mid ðæm stioroðre his goodnesse.
 35.98.2. forðæmþe ealla gesceafta gecyndelice hiora agnum
willum fundiað to cumanne to Gode, swa swa we oft ær sædon on ðisse
ilcan bec.
 35.98.5. ða cwæð ic: Hwi ne mæg ic þæs twiogan;
forþam Godes anweald nære full eadiglic gif þa gesceafta hiora unwillum
him herden.
 35.98.7. & eft þa gesceafta næren nanes þonces ne nanes
weorðscipes wyrðe gif hi hiora unwillum hlaforde herden.
 35.98.9. ða cwæð he: Nis nan gesceaft þe tiohhie þæt
hio scyle winnan wið hire scippendes willan gif hio hire cynd healdan wille.
 35.98.11. ða cwæð ic: Nis nan gecynd þe wið hire
scippendes/ willan winne buton dysig mon, oððe eft þa wiðerweardan
englas.
 35.98.13. ða cwæð he: Hwæt wenst ðu?
 35.98.14. gif ænegu gesceaft tiohhode þæt hio wið his
willan sceolde winnan, hwæt hio meahte wið swa mihtigne swa we hine
gereahtne habbað?
 35.98.16. ða cwæð ic: Ne magon hi nauht, þeah hi willon.
 35.98.17. ða wundrode he & cwæð: Nis nanwuht þe
mæge oððe wille swa heaum Gode wiðcweðan.
 35.98.18. ða cwæð ic: Ne wene ic þæt ænig wuht sie
ðe wið winne, buton ðæt wit ær spræcon.
 35.98.20. ða smearcade he & cwæð: Wite geare ðæt
ðæt is þæt hehste god, ðæt hit eall swa mihtiglice macað &
eall ðing gesceop & eallum swa gereclice racað & swa eðelice
buton ælcum geswince hit eall set.
 35.98.23. ða cwæð ic: Wel me licode ðæt þu ær
sædes, & þises me lyst nu giet bet; ac me sceamað nu ðæt ic hit
ær ne ongeat.
 35.98.25. ða cwæð he: Hwæt, ic wat þæt ðu
geherdest oft reccan on ealdum leasum spellum þætte Iob Saturnes sunu
sceolde bion se hehsta god ofer ealle oðre godu, & he sceolde bion
þæs heofenes sunu, & sceolde ricsian on heofenum.
 35.98.29. & sceolden gigantes bion eorðan suna, & ða
sceolden ricsian ofer eorþan; & þa sceolden hi bion swelce hi wæren
geswysterna/ bearn, forðæmþe he sceolde beon heofones sunu, & hi
eorðan.
 35.98.33. & þa sceolde þæm gigantum ofþincan þæt
he hæfde hiera rice; woldon þa tobrecan þone heofon under him; þa
sceolde he sendan þunras & ligeta & windas, & toweorpan eall
hira geweorc mid, & hi selfe ofslean.
 35.99.4. ðyllica leasunga hi worhton, & meahton eaðe seggan
soðspell, gif him þa leasunga næren swetran, & þeah swiðe gelic
ðisum.
 35.99.6. Hi meahton seggan hwylc dysig Nefrod se gigant worhte; se
Nefrod wæs Chuses sunu; Chus wæs Chames sunu, Cham Noes.
 35.99.8. Se Nefrod het wyrcan ænne tor on ðæm felda ðe
Nensar/ hatte, & on ðære þiode ðe Deira hatte, swiðe neah
þære byrig þe mon nu hæt Babilonia.
 35.99.11. þæt hi dydon for þam ðingum þe hi woldon witan
hu heah hit wære to ðæm heofone, & hu ðicce se hefon wære
& hu fæst, oððe hwæt þær ofer wære.
 35.99.13. Ac hit gebyrede, swa hit cynn was, þæt se godcunda
wald hi tostencte ær hi hit fullwyrcan mosten, & towearp ðone tor,
& hiora monigne ofslog, & hiora spræce todælde on tu & hund
seofontig/ geþioda.
 35.99.17. Swa gebyreð ælcum þara þe winð wið ðæm
godcundan anwalde; ne gewyxð him nan weorðscipe on ðæm, ac wyrð se
gewanod þe hi ær hæfdon.
 35.99.21. Ac loca nu hwæðer þu wille ðæt wit giet
spyrigen æfter ænigre gesceadwisnesse furður, nu wit ðæt funden
habbað þæt wit ær sohton.
 35.99.23. Ic wene þeah, gif wit giet uncru word tosomne sleað,
þæt ðær asprunge sum spearca up soðfæstnesse þara þe wit
ær ne gesawon.
 35.99.25. ða cwæð ic: Do swa swa ðu wille.
 35.99.26. ða cwæð he: Hwæt, nænne mon nu ne tweoð
þæt God sie swa mihtig þæt he mæge wyrcan þæt þæt he
wille.
 35.99.28. ða cwæð ic: Ne tweoð ðæs nænne mon ðe
auht wat.
 35.99.29. ða cwæð he: Hwæðer ænig mon wene þæt
auht sie þæs þe God don ne mæge.
 35.99.30. ða cwæð ic: Ic hit wat ðæt nauht nis þæs
þe he don ne mæge.
 35.99.31. ða cwæð he: Wenstu hwæðer he mæge ænig
yfel don?
 35.100.1. ða cwæð ic: Ic wat þæt he ne mæg.
 35.100.2. ða cwæð he: Soð þu sægst, forðæm hit
is nauht; þær yfel auht wære, þonne meahte hit God wyrcan; forðy
hit is nauht.
 35.100.4. ða cwæð ic: Me þincð þæt ðu me dwelle
& dydre, swa mon cild deð; lædst me hidres & ðidres on swa
þicne wudu ðæt ic ne mæg ut aredian.
 35.100.7. Forðæm ðu a ymbe sticce fehst eft on ða ilcan
spræce/ þe þu ær spræce, & forlætst eft ða ær ðu hi
geendod hæbbe, & fehst on uncuðe; þy ic nat nu hwæt þu wilt.
 35.100.9. Me þincð þæt ðu hwerfe ymbeutan sume
wundorlice & seldcuþe spræce ymbe ða anfealdnesse þære
godcundnesse.
 35.100.11. Ic geman þæt ðu me ær reahtes sum wundorlic
spell be ðam þa ðu me reahtes þæt hit wære eall an gesælða
& þæt hehste god, & cwæde þæt ða gesælða wæren
on ðæm hehste goode fæste, & þæt hehste good wære God self,
& he wære full ælcre gesælðe; & þu cwæde þæt
ælc gesælig mon wære God.
 35.100.16. & eft þu sædes þæt Godes goodnes & his
gesælignes & he self ðæt ðæt wære eall an, & þæt
ðonne/ wære se hehsta God; & to ðæm gode ealla þa gesceafta
fundiað ðe hiora gecynd healdað, & wilniað þæt hy to cumon.
 35.100.20. & eac þu sædes ðætte God wiolde eallra
his/ gesceafta mid ðæm stiorroðre his goodnesse; & eac sædes
þæt ealla gesceafta hiora agnum willum ungenedde him wæren
underðiodde.
 35.100.23. & nu on last þu sædes þæt yfel nære
nauht.
 35.100.24. & eall þis þu gereahtes to soðe swiðe
gesceadwislice/, buton ælcre leasre rædelsan.
 35.100.26. ða cwæð he: þu sædes ær þæt ic ðe
dwealde; ac me ðincð selfum þæt ic þe nauht ne dwelle, ac ðe
sæde swiðe lang spell & wundorlic, & swiðe gesceadlice be
ðæm Gode ðe wit unc gefyrn to gebædon.
 35.100.29. & nu giet ic tiohhie þæt ic ðe hwæthwugu
uncuðes gerecce be ðæm ilcan Gode.
 35.100.30. Hit is gecynd þære godcundnesse þæt hio
mæg bion ungemenged wið oðre gesceafta buton oðerra gesceafta
fultome, swa swa nan oðer gesceaft ne mæg.
 35.101.2. Ne mæg nan oðru gesceaft be him selfum bion, swa swa
gio/ Parmenides se sciop giddode & cwð: Se ælmihtega God is eallra
þinga reccend, & he ana unanwendendlic wunað, & ealra ðara
anwendendlicra welt.
 35.101.6. Forðæm ðu ne þearft nauht swiþe wundrian
ðeah we spyrien æfter ðæm ðe we ongunnon, swa mid læs worda swa
mid ma, swæðer we hit gereccan magon.
 35.101.8. ðeah we nu scylen manega & mislica bisna &
bispell reccan, ðeah hangað ure mod ealne weg on þæm þe we
æfterspyriað.
 35.101.10. Ne fo we no on ða bisna & on ða bispel for
ðara leasena spella lufan, ac forðæmðe we woldon mid gebecnan þa
soðfæstnesse, & woldon ðæt hit wurde to nytte ðam geherendum.
 35.101.13. Ic gemunde nu ryhte þæs wisan Platones lara suma,
hu he cwæð ðæt te se mon se ðe bispell secgan wolde, ne sceolde fon
on to ungelic bispell ðære spræce þe he ðonne sprecan wolde.
 35.101.16. Ac geher nu geðyldelice hwæt ic nu sprecan wille,
ðeah hit þe gefyrn ær unnyt þuhte, hwæðer þe se ende a bet
lician wille.
 35.101.19. Ongon ða singan & cwæð: Gesælig bið se
mon þe mæg geseon þone hluttran æwellm þæs hehstan godes, &
of him selfum aweorpan mæg þa þiostro his modes.
 35.101.21. We sculon get of ealdum leasum spellum ðe sum bispell
reccan.
 35.101.22. Hit gelamp gio ðætte an hearpere wæs on
ðære ðiode ðe ðracia hatte, sio wæs on Creca rice; se hearpere
wæs swiðe ungefræglice good, ðæs nama wæs Orfeus; he hæfde
an swiðe ænlic wif, sio wæs haten Eurudice.
 35.101.26. ða ongon mon secgan be ðam hearpere þæt he
meahte hearpian þæt se wudu wagode, & þa stanas hi styredon for ðy
swege, & wildu dior ðær woldon to irnan & stondan swilce hi tamu
wæren, swa stille, ðeah him men oððe hundas wið eoden, ðæt hi
hi na ne onscunedon.
 35.102.1. ða sædon hi þæt ðæs hearperes wif sceolde
acwelan, & hire saule mon sceolde lædan to helle.
 35.102.2. ða sceolde se hearpere weorðan swa sarig þæt he
ne meahte ongemong oðrum monnum bion, ac teah to wuda, & sæt on
ðæm muntum ægðer ge dæges ge nihtes.
 35.102.5. weop & hearpode ðæt ða wudas bifedon &
þa ea stodon, & nan heort ne onscunode nanne leon, ne nan hara nænne
hund, ne nan neat nyste nænne andan ne nænne ege to oðrum for ðære
mergðe ðæs sones.
 35.102.9. ða ðæm hearpere ða ðuhte ðæt hine þa
nanes ðinges ne lyste on ðisse worulde, ða ðohte he ðæt he wolde
gesecan helle godu, & onginnan him oleccan mid his hearpan, & biddan
þæt hi him ageafan eft his wif.
 35.102.12. þa he ða ðider com, ða sceolde cuman ðære
helle hund ongean hine, þæs nama wæs Ceruerus, se sceolde habban þrio
heafdu; & ongan onfægnian mid his steorte, & plegian wið hine for
his hearpunga.
 35.102.16. ða wæs ðær eac swiðe egeslic geatweard,
ðæs nama sceolde bion Caron; se hæfde eac þrio heafdu, & se
wæs swiðe oreald.
 35.102.18. ða ongon se hearpere hine biddan þæt he hine
gemundbyrde ða hwile þe he ðær wære, & hine gesundne eft
ðonan brohte.
 35.102.20. ða gehet he him ðæt, forðæm he wæs oflyst
ðæs seldcuðan sones.
 35.102.21. ða eode he furður, oð he gemette ða graman
metena ðe folcisce men hatað Parcas, ða hi secgað ðæt on nanum men
nyton nane are, ac ælcum men wrecen be his gewyrhtum; þa hi secgað
ðæt walden ælces mannes wyrde.
 35.102.25. ða ongon he biddan heora blisse; ða ongunnon hi
wepan mid him.
 35.102.26. ða eode he furður, & him urnon ealle hellwaran
ongean, & læddon hine to hiora cininge, & ongunnon ealle sprecan mid
him & biddan þæs ðe he bæd.
 35.102.29. & þæt unstille hweol ðe Ixion wæs to
gebunden Leuita cyning for his scylde, ðæt oðstod for his hearpunga.
 35.102.31. & Tantulus se cyning ðe on ðisse worulde
ungemetlice gifre wæs, & him ðær ðæt ilce yfel filgde
ðære gifernesse, he gestilde.
 35.102.33. & se ultor sceolde forlætan ðæt he ne slat
ða lifre Sticces þæs cyninges ðe hine ær mid ðy witnode.
 35.103.2. & eall hellwara witu gestildon ða hwile þe he
beforan ðam cyninge hearpode.
 35.103.3. ða he ða longe & longe hearpode, ða cleopode se
hellwara cyning & cwæð: Wutun agifan ðæm esne his wif,
forðæm he hi hæfð geearnad mid his hearpunga.
 35.103.6. Bebead him ða þæt he geare wisse þæt he hine
næfre underbæc ne besawe, siððan he ðonanweard wære; &
sæde/ gif he hine underbæc besawe þæt he sceolde forlætan
ðæt wif.
 35.103.9. Ac ða lufe mon mæg swiðe uneaðe oððe na
forbeodan; weilawei, hwæt, Orpheus ða lædde his wif mid him oð he com
on þæt gemære leohtes & ðiostro.
 35.103.11. þa eode þæt wif æfter him.
 35.103.12. ða he furðum on ðæt leoht com, ða beseah he
hine underbæc wið ðæs wifes; ða losade hio him sona.
 35.103.14. ðas leasan spell lærað gehwylcne mon ðara ðe
wilnað helle ðiostro to flionne & to ðæs soðan godes liohte to
cumanne, þæt he hine ne besio to his ealdan yflum, swa ðæt he hi eft
swa fullice fullfremme swa he hi ær dyde.
 35.103.17. Forðæm swa hwa swa mid fulle willan his mod went to
ðæm yflum ðe he ær forlet, & hi ðonne fullfremeð, & hi
him þonne fullice liciað, & he hi næfre forlætan ne þenceð,
ðonne forlyst he eall his ærran good, buton he hit eft gebete.
 35.103.21. Her endað nu sio þridde boc Boeties, &
onginneð sio fiorðe.
 36.103.23. ða se Wisdom ða ðis leoð swiðe lustbærlice
& gesceadwislice asungen hæfde, ða hæfde ic ða giet hwylchwugu
gemynd/ on minum mode ðære unrotnesse þe ic ær hæfde, &
cwæð: Eala Wisdom, ðu þe eart boda & forerynel ðæs soðan
leohtes, hu wundorlic me ðincð þæt ðæt þu me recst.
 36.103.28. forðæm ic ongite þætte eall ðæt þu me
ær reahtes me reahte God þurh ðe, & ic hit wisse eac ær be sumum
dæle; ac me hæfde þios unrotnes amerredne, þæt ic hit hæfde mid
ealle forgiten.
 36.103.30. & þæt is eac minre unrotnesse se mæsta
dæl, þæt ic wundrige forhwy se gooda God læte ænig yfel bion,
oððe gif hit þeah bion scyle, & he hit geþafian wille, forhwy he
hit þonne sona ne wrece.
 36.104.4. Hwæt, þu meaht ðe self ongitan þæt ðæt
is to wundrianne, & eac oðer ðincg me ðincð giet mare wundor;
þæt is þætte dysig & unrithwisnes nu rixsað ofer eallne
middangeard, & se wisdom & eac oðre cræftas nabbað nan lof ne
nænne weorðscipe on ðisse worulde, ac licgað forsewene swa swa miox
under feltune.
 36.104.9. & yfele men on ælcum lande sindon nu weorþe
& þa goodan habbað manigfeald witu.
 36.104.10. Hwa mæg forberan þæt he þæt ne siofige
& swelcre wæfðe ne wundrige, ðæt te æfre swylc yfel
geweorðan sceolde under ðæs ælmihtgan Godes anwalde, nu we witon
þæt he hit wat & ælc good wile?
 36.104.14. ða cwæð he: Gif hit swa is swa ðu sægst,
ðonne is þæt egeslicre ðonne ænig oðer broga, & is endeleas
wundor, ðæm gelicost ðe on sumes cyninges hirede sien gyldenu fatu &
selfrenu forsewen, & treowenu mon weorðige.
 36.104.18. Nis hit no swa swa ðu wenst; ac gif ðu eall ðæt
gemunan wilt þæt we ær spræcon, mid ðæs Godes fultume ðe we
nu embe sprecað, ðonne meaht ðu ongitan þæt ða godan beoð symle
waldende, & þa yfelan nabbað nænne anwald; & ðæt þa
cræftas ne bioð næfre buton heringe ne buton edleane, ne þa
unðeawas næfre ne bioð unwitnode, ac ða goodan bioð symle
gesælie, & þa yfelan ungesælige.
 36.104.24. Ic ðe mæg eowian ðæs swiðe manega bisena,
ða ðe magon getrymian to ðon þæt þu nast hwæt þu leng
siofige.
 36.104.26. Ac ic þe wille nu giet getæcan ðone weg ðe
ðe gelæt to þære heofonlican byrig þe ðu ær of come,
siððan ðu ongitst þurh mine lare hwæt sio soðe gesælð bið,
& hwær hio bið.
 36.104.29. Ac ic sceal ærest ðin mod gefeðeran, ðæt hit
mæge hit ðe yð up ahebban ær ðon hit fleogan onginne on ða
heanesse, þæt hit mæge hal & orsorh fleogan to his earde, &
forlætan ælce ðara gedrefednessa ðe hit nu ðrowað.
 36.104.33. Sitte him on minum hrædwæne; ðocrige him on
minne weg; ic bio his ladðeow.
 36.105.3. ða se Wisdom ða þis spell areaht hæfde, ða
ongon he singan & cwæð: Ic hæbbe swiðe swifte feþera, þæt
ic mæg fliogan ofer þone hean hrof þæs heofones.
 36.105.5. Ac þær ic nu moste þin mod gefiðerigan mid þam
fiðerum, þæt ðu mihtest mid me fliogan, þonne miht þu ofersion
ealle þas eorðlican þing.
 36.105.7. Gif þu mihtest þe fligon ofer þam rodore, þonne
mihtest þu gesion þa wolcnu under þe, & mihtest þe fliogan ofer
þam fyre þe is betwux þam rodore & þære lyfte.
 36.105.10. & mihtest þe feran mid þære sunnan betwyx
þam tunglum, & þonon weorþan on þam rodore, & siððan to
þam cealdan stiorran þe we hatað Saturnes steorra.
 36.105.12. Se is eall isig; se wandrað ofer oðrum steorrum ufor
þonne ænig oðer tungol.
 36.105.14. Siððon þu þonne forð ofer þone bist aferod,
þonne bist þu bufan þam swiftan rodore, & lætst þonne behindan
þe þone hehstan heofon.
 36.105.16. Siððan þu miht habban þinne dæl þæs
soðan leohtes.
 36.105.17. þær ricsað an cyning; se hæfð anweald eallra
oðra cyninga; se gemetgað þone bridel & þæt gewealdleþer
ealles ymbhweorftes hiofenes & eorþan; se an dema is, gestæððig
& beorht; se stiorð þam hrædwæne eallra gesceafta.
 36.105.20. Ac gif þu æfre cymst on þone weg & to
þære stowe þe ðu nu geot forgiten hafst, þonne wilt ðu cweþan:
þis is min riht eðel; hionan ic was ær cumen, & hionan ic was
acenned; her ic wille nu standan fæst; nelle ic nu næfre hionon.
 36.105.24. Ic wat þeah, gif þe æfre gewyrð þæt ðu
wilt oððe most eft fandian þara þiostra þisse worulde, þonne
gesihst þu nu þa unrihtwisan cyningas & ealle þa ofermodan rican bion
swiðe unmihtige & swiðe earme wreccan, þa ilcan þe þis earme folc
nu heardost ondræt.
 36.105.29. ða cwæð ic: Eala, Wisdom, micel is ðæt
& wundorlic þæt ðu gehætst, & ic eac nauht ne tweoge ðæt
ðu hit mæge gelæstan.
 36.105.31. Ac ic þe halsige ðæt ðu me no leng ne lette, ac
getæc me þone weg; forðæm þu meaht ongitan þæt me lyst
ðæs weges.
 36.106.1. ða cwæð he: þu scealt ærest ongitan þæt
ða goodan habbað symle anweald, & þa yfelan næfre nanne, ne
nænne cræft; forðæm hiora nan ne ongit þætte good & yfel
bioð symle gewinnan.
 36.106.4. Gif ða goodan ðonne symle habbað anwald, þonne
nabbað þa yflan næfre nænne; forðæm þæt good & þæt
yfel sint swiðe unsamwræde.
 36.106.7. Ac ic ðe wolde giet be ægðrum ðara hwæthwugu
sweotolor gereccan, þæt ðu mæge ðy bet gelefan ðe ic ðe oðre
hwile recce be ðæm oðrum, oðre hwile be ðæm oðrum.
 36.106.9. Twa ðing sindon ðe ælces monnes ingeðonc to
fundað, þæt is ðonne willa & anwalde.
 36.106.11. Gif ðonne hwæm ðara twega hwæðres wana
bið, þonne ne mæg he mid ðæm oðrum nanwuht fullfremman.
 36.106.13. Forðæm nan nyle onginnan þæt þæt he nyle,
buton he nede scyle; & ðeah he eall wille, he ne mæg, gif he ðæs
ðinges anwald næfð.
 36.106.15. Be ðæm ðu meaht sweotole ongitan, gif ðu
ænigne mon gesihst wilnian ðæs ðe he næfð, ðæt þam bið
anwaldes wana.
 36.106.17. ða cwæð ic: þæt is soð; ne mæg ic
þæs oðsacan.
 36.106.18. ða cwæð he: Gif ðu ðonne hwone gesihst ðe
mæg don þæt þæt he don wile, ne ðe ðonne nauht ne tweoð
þæt se hæbbe anwald.
 36.106.20. ða cwæð ic: Ne tweoð me ðæs nauht.
 36.106.21. ða cwæð he: ælc mon bið waldend ðæs
ðe he welt; næfð he nanne anweald þæs ðe he ne welt.
 36.106.23. ða cwæð ic: þæs ic eom geðafa.
 36.106.23. ða cwæð he: Hwæðer þu nu giet mæge
gemunan þæt ic ðe ær reahte; þæt wæs þætte ælces
monnes ingeðanc wilnað to þære soðan gesælðe to cumanne, ðeah
hi ungelice hiora earnien.
 36.106.26. ða cwæð ic: þæt ic geman; genog sweotole me
is ðæt gesæd.
 36.106.27. ða cwæð he: Gemunst ðu þæt ic ðe ær
sæde þæt hit wære eall an good & gesælða; se þe
gesælða secð, he secð good.
 36.106.29. ða cwæð ic: þæt ic hæbbe genog fæste
on gemynde.
 36.106.30. ða cwæð he: Ealle men ge goode ge yfele wilniað
to cumanne to goode, þeah hi his mislice wilnien.
 36.106.32. ða cwæð ic: þæt is soð þæt þu
sægst.
 36.106.33. ða cwæð he: Genog sweotol þæt is ðæt te
forðy sint gode men goode, ðe hi god gemetað.
 36.106.34. ða cwæð ic: Genog open hit is.
 36.107.1. ða cwæð he: þa goodan begitað þæt good
þæt hi wilniað.
 36.107.2. þa cwæð ic: Swa me ðyncð.
 36.107.2. ða cwæð he: þa yfelan næron na yfele gif hi
gemetten ðæt good ðæt hi wilniað; ac forðy hi sint yfle þe hi
hit ne metað, & forðy hi hit ne metað ðe hi hit on riht ne
secað.
 36.107.5. ða cwæð ic: Swa hit is swa ðu sægst.
 36.107.6. ða cwæð he: Forðæm hit is nan tweo þæt
ða/ goodan beoð symle waldende, & þa yflan nabbað nænne anwald;
forðy ða goodan ðæt god on riht secað, & ða yflan on woh.
 36.107.9. ða cwæþð ic: Se ðe ne wenð þæt ðis
soð sie, ðonne ne gelyfð he nanes soðes.
 36.107.11. ða cwæð he: Hwæðer wenstu nu?
 36.107.11. gif twegen men fundiað to anre stowe, & habbað
emnmicelne willan to to cumenne, & oðer hæfð his fota anweald
þæt he mæg gan ðær he wile, swa swa eallum monnum gecynde wære
þæt hi meahten, oðer næfð his fota geweald þæt he mæge gan,
& wilnað ðeah to feranne, & onginð creopan on þone ilcan weg.
 36.107.17. hwæðer ðara twega þincð ðe mehtigra?
 36.107.17. ða cwæð ic: Nis þæt gelic; se bið mehtigra
se ðe gæð þonne se ðe criepð, forðæm he mæg cuman eð
ðider ðe he wile þonne se oðer; saga elles þæt ðu wille,
ðæt wat ælc mon.
 36.107.20. ða cwæð he: Swa ilce bið ðæm goodum &
ðæm yflum; ægþer heora wilnað for gecynde þæt he cume to
ðæm hehstan goode.
 36.107.22. Ac se gooda mæg cuman ðider he wilnað,
forðæm he his on riht wilnað, & se yfla ne mæg cuman to ðæm
þe he wilnað, forðæm hi hit on wog secað.
 36.107.25. Ic nat ðeah þe elles hwæt ðince.
 36.107.26. ða cwæð ic: Ne ðincð me nauht oðres of
ðinum spellum.
 36.107.27. þa cwæð he: Genog rihte ðu hit ongitst, &
þæt is eac tacn þinre hælo; swa swa læca gewuna is þæt hi
cweðað ðonne hi siocne mon gesioð, gif hi hwilc ungefæglic tacn on
him gesioð.
 36.107.30. Me ðincð nu þæt þin gecynd & ðin
gewuna flite swiðe swiðlice wið ðæm dysige.
 36.107.32. Ic hæbbe nu ongiten þæt ðu eart gearo to
ongitanne mina lara; forðy ic ðe wolde gegaderian manigu spell & manega
bisna be ðæm þæt ðu meahte ðy eð ongitan hwæt ic secgan
wille.
 36.108.3. Ongit nu hu unmehtige þa yflan men bioð, nu hi ne
magon cuman ðider ðider ða ungewittigan gesceafta wilniað to to
cumanne; & hu micle unmihtegran hi wæren gif hi his nan gecynde
næfden.
 36.108.6. Beheald nu mid hu hefigre racentan dysiges &
ungesælða hi sint gebundene.
 36.108.8. Hwæt, þa cild, ðonne hi furðum gan magon, &
eac ða ealdan ceorlas, þa hwile þe hi gan magon, wilniað sumes
weorðscipes & sumre mærðe.
 36.108.10. ða cild ridað on hiora stafum & manigfealde
plegan plegiað ðær hi hyriað ealdum monnum.
 36.108.12. & ða dysegan nanwuht nellað onginnan ðæs
ðe hi him awðer mægen to wenan oððe lofes oððe leana, ac doð
þæt wyrse is.
 36.108.14. irnað hidres ðidres dwoligende under þæm hrofe
eallra gesceafta; & þætte ða ungewittegan gesceafta witon, þæt
niton ða dysegan men.
 36.108.16. Forðy sint þa cræftas beteran ðonne þa
unðeawas, forðæmþe ælc mon sceal bion geþafa, sam he wille sam he
nylle, þæt se sie anwaldegost ðe mæg becuman to þam hehstan hrofe
eallra gesceafta, þæt is God.
 36.108.19. þam nis nanwuht beufan ne nanwuht benyþan ne
ymbutan, ac ealle þing sint binnan him on his anwalde.
 36.108.21. Se God is swiðe to lufianne.
 36.108.22. Hu ne cwæde þu ær þæt se wære an feðe
mihtigost se þe meahte gan þeah he wolde oð ðisse eorþan ende, swa
þætte nan dæl þisse eorþan ofer þæt nære?
 36.108.24. þæt ilce þu meaht geðencan be Gode, swa swa we
ær cwædon, þæt se bið meahtegost þe to him cuman mæg,
forðæm he nohwider ofer þæt cuman ne mæg.
 36.108.27. Be eallum ðissum racum þu meaht ongitan þæt
ða goodan bioð simle mihtige, & ða yflan beoð ælces mægnes
& ælces cræftes bedælde.
 36.108.29. Hwy wenstu ðonne þæt hi forlæten ða
cræftas & folgien ðæm unðeawum?
 36.108.30. Ic wene ðeah þæt ðu wille secgan þæt hit
sie for dysige þæt hi hi ne cunnen tocnawan .
 36.109.1. Ac hwæt sægst ðu þonne þæt sie forcuðre
þonne sio ungesceadwisnes?
 36.109.2. hwy geðafiað hi ðæt hi bioð dysige?
 36.109.3. hwy nyllað hy spyrian æfter cræftum &
æfter wisdome?
 36.109.3. Ic wat þeah ðæt swongornes hi ofsit & hi mid
slæwðe ofercymð, & gitsung hi ablent.
 36.109.5. Wit cwædon þeah ær þæt nanwuht nære wyrse
þonne ungesceadwisnes.
 36.109.6. Ac hwæt willað wit nu cweðan, gif þa
gesceadwisan habbað unðeawas & nyllað spyrian æfter wisdome &
æfter cræftum?
 36.109.8. Ic wat þeah þæt ðu wilt cweðan þæt
wrænnes & ungemetfæstnes hi ofsitte.
 36.109.9. ac hwæt is þonne unstrengra ðonne se mon þe
bið to ungemetlice oferswiðed mid ðæm tedran flæsce, buton he eft
geswice & winne wið þa unðeawas swa he swiðost mæge?
 36.109.12. Ac hwæt wilt ðu þonne cweðan, gif hwa nanwuht
nyle wið winnan, ac mid fulle willan forlæt ælc good & fulgæð
ðæm yfle, & bið ðeah gesceadwis?
 36.109.15. Ic secge sie unmehtig & eac ealles nauht;
forðæm swa hwa swa ðone gemænan God eallra goda forlæt, buton
tweonne ne bið se nauht.
 36.109.17. Ac hwa swa willnað þæt he cræftig sie, he
wilnað þæt he wis sie; swa hwa swa ðonne cræftig bið, he bið
wis, & se ðe wis bið, he bið good.
 36.109.20. se þe þonne good bið se bið gesælig, & se
ðe gesælig bið, se bið eadig, & se þe eadig bið, se bið god,
be ðæm dæle ðe we ær reahton on ðisse ilcan bec.
 36.109.22. Ac ic wene nu hwonne þæt dysige men willen wundrian
þæs ðe ic ær sæde; ðæt wæs ðætte yfle men næren
nauhtas, forðæm þe ðara is ma þonne þara oðra.
 36.109.25. Ac ðeah hi his nu næfre ne gelefen, ðeah hit is
swa; ne magon we næfre gereccan ðone yflan mon clænne &
untwifealdne, ðon ma ðe we magon hatan oððe habban deadne mon for
cwucone.
 36.109.28. ne bið se cwuca ðonne nyttra ðe se deada, gif him
his yfel ne hreowð; ac se þe ungereclice liofað & his gecynd nyle
healdan, ne bið se nauht.
 36.109.32. Ic wene þeah þæt ðu wille cweðan þæt hit
ne sie ealles swa gelic, ðæt se yfla mæge don yfel ðeah he good ne
mæge, & se deada ne mæge nauðer don.
 36.110.1. ac ic ðe secge þæt se anwald ðara yflena ne
cymð of nanum cræfte, ac of unðeawum; ac gif ða yflan symle goode
wæren, þonne ne dyden hi nan yfel.
 36.110.4. Ne bioð ðæt nane mehta þæt mon mæge yfel
don, ac bioð unmeahta; gif þæt soð is þæt we ær gefyrn
reahton, þæt þæt yfel nauht ne sie, ðonne ne wyrcð se nauht, se
ðe yfel wyrcð.
 36.110.7. ða cwæð ic: Genog soð þæt is þæt ðu
sægst.
 36.110.8. ða cwæð he: Hu ne reahton we ær þæt
nanwuht nære mehtigra ðonne þæt hehste good?
 36.110.9. ða cwæð ic: Swa hit is swa ðu sægst.
 36.110.10. ða cwæð he: Ne hit þeah ne mæg nan yfel
don.
 36.110.11. ða cwæð ic: ðæt is soð.
 36.110.11. ða cwæð he: Hwæðer æni mon wene þæt
ænig mon sie swa meahtig þæt he mæge don eall ðæt ðæt he
wille?
 36.110.13. ða cwæð ic: Ne wenð ðæs nan mon þe his
gewit hæfð.
 36.110.14. ða cwæð he: Hwæt, yfle men magon ðeah yfel
don.
 36.110.15. ða cwæð ic: Eala, ðær hi ne meahton.
 36.110.16. ða cwæð he: Hit is sweotol þæt hi magon don
yfel, & ne magon nan good; þæt is forðæmþe þæt yfel nis
nauht; ac þa goodan, gif hi fulne anwald habbað, hi magon don to goode
þæt þæt hi willað.
 36.110.19. Forðy is se fulla anwald to tellanne to ðæm
hehstum goodum, forðæm ægþer ge se anwald ge þa oðru good &
ða cræftas ðe we longe ær nemdon sindon fæste on ðæm hehstan
goode.
 36.110.22. Swa swa ælces huses wah bið fæst ægðer ge
on ðære flore ge on ðæm hrofe, swa bið ælc good on Gode fæst;
forðæm he is ælces godes ægðer ge hrof ge flor.
 36.110.25. ðy is a to wilnianne þæs anwaldes þæt mon
mæge good don; forðæm ðæt is se betsta anwald þæt mon mæge
& wille wel don, swa læssan spedum swa maran, swæðer he hæbbe.
 36.110.28. Forðæm swa hwa swa wilnað good to donne, he
wilnað good to habbanne & mid goode to bionne.
 36.110.30. Forðy is se Platones cwide genog soð þe he
cwæð: ða wisan ane magon don to goode þæt hi wilniað; ða yflan
magon onginnan þæt hi willað.
 36.110.32. Ic nat nu ðeah ðu wille cweðan þæt þa
goodan onginnen hwilum þæt hi ne magon forðbrengan; ac ic cweðe
þæt hi hit bringað symle forð.
 36.111.1. ðeah hi ðæt weorc ne mægen fullfremman, hi
habbað ðeah fullne willan, & se untweofealda willa bið to tellanne
for fullfremed weorc.
 36.111.3. Forðæm he næfre ne forlist ðæm leanum
oððe her oððe ðær oððe ægðer.
 36.111.4. þeah willað ða yflan wircan þæt þæt hi
lyst, ðeah hit nyt ne sie; ne forleosað hi eac ðone willan, ac habbaþ
his wite oððe her oððe elleshwær oððe ægðer; se yfla willa
to donne hiora welt.
 36.111.7. Forðy hi ne magon begitan þæt good þæt hi
wilniað, forðy hi hit ðurg ðone willan secað, nales þurg rihtne
weg.
 36.111.9. Se yfla willa næfð nænne geferscipe wið þa
gesælða.
 36.111.10. ða se Wisdom ða ðis spell areaht hæfde, ða
ongan he eft singan & þus cwæð: Geher nu an spell be þam ofermodum
& þam unrihtwisum cyningum.
 37.111.13. þa we gesioð sittan on þam hehstan heahsetlum;
þa scinað on manegra cynna hræglum, & beoð uton ymbstandene mid
miclon geferscipe hiora þegna.
 37.111.15. & þa bioð mid fetlum & mid gyldenum
hyltsweordum & mid manigfealdum heregeatwum gehyrste, & þreatiað
eal moncynn mid hiora þrymme.
 37.111.17. & se þe hiora welt ne myrnð nauþer ne friend
ne fiend þe ma þe wedende hund, ac bioð swiðe ungefræglice up ahafen
on his mode for þam ungemetlican anwealde.
 37.111.20. Ac gif him mon þonne awint of þa claþas, & him
oftihð þara þenunga & þæs anwealdes, þonne miht þu geseon
þæt he bioð swiðe anlic þara his þegna sumum þe him þar
þeniað, buton he forcuðra sie.
 37.111.23. & gif him nu weas gebyreð þæt him wyrð sume
hwile þara þenunga oftohen, & þara claþa, & þas anwealdes,
þonne þincð him þæt he sie on carcerne gebroht, oððe on
racentum.
 37.111.26. Forþam of þam unmætan & þam ungemetlican
gegerelan, of þam swetmettum & of mistlicum dryncum þæs liþes
onwæcnað sio wode þrag þære wrænnesse, & gedrefð hiora mod
swiðe swiðlice.
 37.111.29. þonne weaxað eac þa ofermetta &
ungeþwærnes; & þonne hi weorðað gebolgen, þonne wyrð
þæt mod beswungen mid þam welme þære hatheortnesse, oððæt hi
weorþað geræpte mid þære unrotnesse, & swa gehæfte.
 37.112.2. Siððan þæt þonne gedon bið, ðonne onginð
him leogan se tohopa þære wræce, & swa hwæs swa his irsung
wilnað, þonne gehet him þæs his reccelest.
 37.112.4. Ic þe sæde gefyrn ær on þisse ilcan bec
þæt ealle gesceafta willnodon sumes godes for gecynde; ac þa unrithwisan
cyngas ne magon nan god don, forþam ic þe nu sæde.
 37.112.7. Nis þæt nan wundor, forþam hi hi underþiodað
eallum þam unþeawum þe ic þe ær nemde.
 37.112.8. Sceal ðonne nede to þara hlaforda dome þe he hine
ær underþeodde, & þætte wyrse is, þæt he him nyle furðum
wið winnan.
 37.112.10. þær he hit a anginnan wolde, & þonne on þam
gewinne þurhwunian ne mihte, þonne næfde he his nane scylde.
 37.112.12. Ða se Wisdom ða ðis leoð asungen hæfde, þa
ongon he eft spellian & þus cwæð: Gesihst þu nu on hu miclum &
on hu diopum & on hu þiostrum horoseaðe þara unðeawa ða
yfelwillendan sticiað, & hu ða goodan scinað beorhtor þonne sunne?
 37.112.16. Forðæm þa goodan næfre ne beoð bedælde
þara edleana hiora goodes, ne ða yflan næfre þara wita ðe hi
geearnigað.
 37.112.18. ælc ðing ðe on þisse worulde gedon bið
hæfð edlean; wyrce hwa þæt ðæt he wyrce, oððe do þæt he
do, a he hæfð þæt þæt he geearnað.
 37.112.20. Nis þæt eac nauht unriht; swa swa gio Romana þeaw
wæs, & giet is on manegum þiodum, þæt mon hehð ænne
heafodbeag gyldenne æt sumes ærneweges ende.
 37.112.23. færð ðonne micel folc to, & yrnað ealle
endemes, ða ðe hiora ærninge trewað.
 37.112.24. & swa hwelc swa ærest to þæm beage cymð,
þonne mot se hine habban him.
 37.112.25. ælc wilnað þæt he scyle ærest to cuman
& hine habban, ac anum he þeah gebyreð.
 37.112.27. Swa deð eall moncyn on ðis andweardan life; irnað
& onettað & wilniað ealle þæs hehstan goodes; ac hit nis nanum
anum men getiohhod, ac is eallum monnum.
 37.112.30. Forðæm is ælcum ðearf þæt he higie ealle
mægene æfter ðære mede; ðære mede ne wyrð næfre nan good
man bedæled.
 37.112.32. Ne mæg hine mon no mid rihte hatan se gooda, gif he
bið ðæs hehstan goodes bedæled, forðæm nan good ðeaw ne bið
buton goodum edleanum.
 37.113.2. Don þa yflan þæt þæt hi don, symle bið se
beag goodes edleanes ðæm godum gehealden on ecnesse.
 37.113.4. Ne mæg þara yflena yfel þa goodan beniman heora
goodes & hiora wlites; ac gif hi ðæt good buton him selfum hæfden,
ðonne meahte hi mon his beniman, oðer twega, oððe se þe hit ær
sealde, oððe oðer mon.
 37.113.7. Ac ðonne forlyst good man his leanum ðonne he his
good forlæt.
 37.113.9. Ongit nu þætte ælcum men his agen good gifð
good edlean, þæt good þætte oninnan him selfum bið.
 37.113.10. Hwa wisra manna wile cweðan þæt ænig god man
sie bedæled þæs hehstan goodes, forðæm he symle æfter þæm
swincð?
 37.113.12. Ac gemun ðu symle þæs miclan & þæs
fægran edleanes, forðæm þæt edlean is ofer eal oðru lean to
lufianne; & do ðæs lean to ðæm forsprecenan goodum þe ic þe
ær tealde on þære þriddan bec.
 37.113.16. þonne hi þonne gegaderudu bioð, ðonne meaht
þu þonne ongitan þæt ða gesælða & þæt hehste good
bið/ eall an, & þæt bið God.
 37.113.18. & þonne þu meaht eac ongitan þæt ælc
good man bið eadig, & þæt ealle gesælige men bioð godas, &
habbað ecu edlean heora goodes.
 37.113.21. Forðæm ne þearf nænne wisne mon tweogan
þæt ða yflan næbben eac ecu edlean hiora yfles; þæt bið ece
wite.
 37.113.22. þeah ðu nu wene þæt hiora hwylc gesælig sie
her for weorulde, he hæfð þeah symle his yfel mid him, & eac
þæs yfles edlean ða hwile þe hit him licað.
 37.113.25. Nis nu nan wis mon þæt nyte þætte good &
yfel bioð symle ungeþwære betweox him, & symle on tu willað.
 37.113.27. & swa swa ðæs godan godnes bið his agen good,
& his agen edlean, swa bið eac ðæs yfelan yfel his agen yfel &
his edlean & his agen wite.
 37.113.29. Ne tweoð nænne mon, gif he wite hæfð, þæt
he næbbe yfel.
 37.113.30. Hwæt wenað þa yfelan þæt hi bion bedælde
ðara wita, & sint fulle ælces yfles?
 37.113.31. Nalles no þæt an þæt hi bioð afylde, ac
forneah to nauhte gedone.
 37.113.32. Ongit nu be ðæm godum hu micel wite þa yfelan
symle habbað; & gehere get sum bispell, & geheald þa wel þe ic
ðe ær sæde.
 37.114.2. Eall þæt þætte annesse hæfð, þæt we
secgað þætte sie þa hwile þe hit ætsomne bið; & þa
samwrædnesse we hatað good.
 37.114.4. Swa swa an mon bið man þa hwile ðe sio saul &
se lichama ætsomne bioð, þonne hi ðonne gesindrede bioð, þonne ne
bið he ðæt þæt he ær wæs.
 37.114.7. þæt ilce þu meaht geþencan be þæm lichoman
& be his limum; gif þara lima hwylc of bið, þonne ne bið hit no
full man swa hit ær wæs.
 37.114.9. Gif eac hwylc good man from gode gewit, þonne ne bið
he þon ma fullice good, gif he eallunga from gewit; þonan hit gebereð
þæt ða yflan forlætað þæt þæt hi ær ða dydon, &
ne beoð þæt þæt hi ær wæron.
 37.114.12. Ac þonne hi þæt good forlætað &
weorðað yfle, þonne ne bioð hi nauhtas butan anlicnes; þæt mon
mæg gesion þæt hi gio men wæren, ac hi habbað þæs mennisces
þonne þone betstan dæl forloren, & þone forcuþestan gehealden.
 37.114.16. Hi forlætað þæt gecyndelice good, þæt
sint mennisclice þeawas; & habbað þeah mannes anlicnesse ða hwile
þe hi libbað.
 37.114.19. Ac swa swa manna goodnes hi ahefð ofer ða menniscan
gecynd to ðon þæt hi bioð godas genemde, swa eac hiora yfelnes
awirpð hi under þa menniscan gecynd to þon þæt hio bioð yfle
gehatene; þæt we cweðað sie nauht.
 37.114.23. Forðæm gif ðu swa gewlætne mon metst þæt
he bið ahwerfed from goode to yfle, ne meaht þu hine na mid ryhte nemnan
man ac neat.
 37.114.25. Gif þu on hwilcum men ongitst þæt he bið
gitsere & reafere, ne scealt þu hine na hatan mon, ac wulf; & þone
reðan þe bið þweorteme ðu scealt hatan hund, nalles mon; & þone
leasan lytegan þu scealt hatan fox, næs man; & þone ungemetlice
modgan & yrsiendan þe to micelne andan hæfð þu scealt hatan leo,
næs man; & þone sænan þe bið swa slaw þu scealt hatan assa ma
þonne man; & þone ungemetlice eargan þe him ondræt ma þonne he
þyrfe ðu meaht hatan hara ma þonne mon; & þæm
ungestæððegan & þæm galan þu meaht secgan ðæt he bið
winde gelicra oððe unstillum fugelum þonne gemetfæstum monnum; &
þæm þe ðu ongitst þætte ligð on his lichoman lustum, þæt
he bið anlicost fettum swinum þe symle willað licgan on fulum solum,
& hy næfre nellað aspyligan on hluttrum wætrum; ac þeah hi
seldum hwonne beswemde weorðen, þonne sleað hi eft on ða solu &
bewealwiað hi þæron.
 37.115.10. ða se Wisdom þa ðis spell areaht hæfde, þa
ongon he eft singan & þus cwæð: IC ðe mæg reccan of ealdum
leasum spellum sum swiðe anlic spell þære spræce þe wit nu ymbe
spræcon.
 38.115.13. Hit gebyrede gio on Troiana gewinne þæt þær
wæs an cyning þæs nama Aulixes; se hæfde twa þioda under þam
kasere.
 38.115.15. þa ðioda wæron hatene Iþacige & Retie,
& þæs kaseres nama wæs Agamenon.
 38.115.17. ða se Aulixes mid þam kasere to þam gefiohte for,
þa hæfde he sume hundred scipa; þa wæron hi sume ten gear on þam
gewinne.
 38.115.19. þa se cyning eft ham cerde from þam kasere, & hi
þæt land hæfdon gewunnen, þa næfde he na ma scipa þonne an;
þæt wæs þeah þrereðre.
 38.115.21. ða gestod hine heah weder & stormsæ.
 38.115.22. Wearð þa fordrifen on an iglond ut on ðære
Wendelsæ.
 38.115.23. þa wæs þær Apollines dohtor Iobes suna; se Iob
was hiora cyning, & licette þæt he sceolde bion se hehsta god; &
þæt dysige folc him gelyfde, forþamðe he was cynecynnes; & hi
nyston nænne oðerne god on þæne timan, buton hiora cyningas hi
weorþodon for godas.
 38.115.27. þa sceolde þæs Iobes fæder bion eac god;
þæs nama wæs Saturnus; & his suna swa ilce ælcne hi hæfdon
for god.
 38.116.1. þa was hiora an se Apollinus þe we ær ymb
spræcon.
 38.116.2. þæs Apollines dohtor sceolde bion gydene, þære
nama wæs Kirke.
 38.116.3. Sio hi sædon sceolde bion swiðe drycræftigu,
& sio wunode on þam iglande þe se cyning on fordrifen wearð, þe we
ær ymbe spræcon.
 38.116.5. Hio hæfde þær swiðe micle werode hire ðegna,
& eac oðerra mædena.
 38.116.6. Sona swa hio geseah þone fordrifenan cyning ðe we
ær ymb spræcon, þæs nama wæs Aulixes, þa ongan hio hine lufian,
& hiora ægþer oðerne swiðe ungemetlice, swa þætte he for hire
lufan forlet his rice eall & his cynren, & wunode mid hire oð ðone
first þæt his ðegnas him ne mihton leng mid gewunian, ac for hiora
eardes lufan & for þære wræce tihodon hine to forlætenne.
 38.116.13. ða ongunnon lease men wyrcan spell, & sædon
þæt hio sceolde mid hire drycræft þa men forbredan, & weorpan hi
an wildedeora lic, & siððan slean on þa racentan & on cospas.
 38.116.16. Sume hi sædon þæt hio sceolde forsceoppan to
leon, & þonne seo sceolde sprecan, þonne ryde hio.
 38.116.17. Sume sceoldan bion eforas, & þonne hi sceoldan
hiora sar siofian, þonne grymetodan hi.
 38.116.18. Sume wurdon to wulfan; þa ðuton, þonne hi sprecan
sceoldon.
 38.116.19. Sume wurdon to þam deorcynne þe mon hat tigris.
 38.116.20. Swa wearð eall se geferscipe forhwerfed to mistlicum
deorcynnum, ælc to sumum diore, buton þam cyninge anum.
 38.116.22. ælcne mete hi onscunedon þe men etað, &
wilnodon þara þe deor etaþ.
 38.116.23. Næfdon hi nane anlicnesse manna ne on lichoman ne on
stemne, & ælc wisste þeah his gewit swa swa he ær wisste.
 38.116.25. þæt gewit was swiðe sorgiende for þam ermðum
ðe hi drogan.
 38.116.26. Hwæt, þa menn þe ðisum leasungum gelefdon,
þeah wisston þæt hio mid þam drycræfte ne mihte þara monna mod
onwendan, þeah hio þa lichoman onwende.
 38.116.29. Eala þæt hit is micel cræft þæs modes for
þone lichoman.
 38.116.30. Be swilcum & be swylcum þu miht ongitan þæt
se cræft þæs lichoman bið on þam mode, & þætte ælcum
men ma deriað his modes unþeawas.
 38.116.32. ðæs modes unþeawas tioð eallne þone lichoman
to him, & þæs lichoman mettrumnes ne mæg þæt mod eallunga to
him getion.
 38.117.1. ða cwæð ic: Ic eom geþafa þæt þæt is
soð þæt ðu ær sædest; þæt wæs ðæt hit nauht unriht
nære þæt mon þa yfelwillendan men hete netenu oððe wildior,
þeah hi mannes onlicnesse hæbben.
 38.117.4. ac gif ic hæfde swilcne anwald swilce se ælmihtiga
God hæfð, þonne ne lete ic no ða yfelan derigan þæm goodum swa
swiðe swa hi nu doð.
 38.117.6. ða cwæð he: Nis hit him no swa longe alefed swa
ðe ðincð; ac ðu meaht ongitan ðæt him bið swiðe hrædlice
gestiored hiora orsorgnesse, swa ic þe nu rihte secgan wille, þeah ic get
æmettan næbbe for oðre spræce.
 38.117.10. þær hi þone unnettan anwald næfden ðe hi
wenað þæt hi hæbben, þonne næfden hi swa micel wite swa hi
habban sculon.
 38.117.12. ða yflan bioð symle ungesæligran þonne þonne
hi magon ðurgtion þæt yfel þæt hi lyst, ðonne hi þonne bion
ðonne hi hit don ne magon, þeah his dysige men ne gelefen.
 38.117.15. Hit is swiðe yfel þæt mon yfel wille, & hit
is þeah micle wyrse þæt hit mon mæge don; forðæm se yfla willa
bið tostenced swaþær rec beforan fyre, gif mon ðæt weorc þurgtion
ne mæg.
 38.117.18. Ac ða yflan habbað hwilum ðrio unsælða; an is
þæt hi yfel willað, oðer þæt þæt hi magon, þridde þæt
hi hit þurgtioð; forðæmðe God hæfð getiohhod to sellanne witu
& ermða þam yflum monnum for hiora yflum weorcum.
 38.117.22. ða cwæð ic: Hit is swa swa ðu sægst; &
þeah ic wolde gewyscan, gif ic meahte, þæt hi næfden ða
heardsælða þæt hi meahten yfel don.
 38.117.25. ða cwæð he: Ic wene ðeah þæt him losige se
anwald ær þonne þu wolde oððe hi wenen; forðæm nanwuht nis
longfæres on ðys andweardan life, þeah monnum ðynce þæt hit long
sie.
 38.117.28. Ac swiðe oft se micla anwald ðara yflena gehrist
swiðe færlice, swa swa great beam on wuda wyrcð hludne dynt þonne men
læst wenað; & for ðæm ege hi beoð simle swiðe earme.
 38.117.31. Gif hi þonne hiora yfel earme gedeð, hu ne bið
ðonne semle þæt lange yfel wyrse þonne ðæt scorte?
 38.118.1. þeah nu ða yflan næfre ne wurden deade, þeah ic
wolde cweðan þæt hi wæren earmoste & ungesælgoste.
 38.118.2. Gif þa yrmða ealla soða sint þe we longe ær
ymbe reahton þæt ða yflan her on weorulde habban scolden, þonne is
ðæt/ sweotol þæt ða yrmða bioð endelease þe ece bioð.
 38.118.5. ða cwæð ic: þæt is wundorlic þæt ðu
sægst, & swiðe earfoðlic dysegum monnum to ongitanne; ac ic ongite
þeah þæt hit belimpð genog wel to ðære spræce ðe wit ær
ymbe spræcon.
 38.118.9. ða cwæð he: Ic ne sprece nu no to dysegum monnum,
ac sprece to ðam þe wel wilniað wisdom ongitan; forðæm þæt
bið tacn wisdomes þæt hine mon welnige geheran & ongitan.
 38.118.12. Ac gif dysegra hwone tweoge æniges þara spella þe
we ær ymb spræcon on þisse ilcan bec, ðonne gerecce he gif he mæge
oðer twega, oððe þara spella sum leas, oððe ungelic þære
spræce þe wit æfterspyriað; oððe þridde wend, ongite &
gelefe þæt wit on riht spyrigen.
 38.118.16. Gif he þara nan nyte, þonne nat he hwæt he
mænð.
 38.118.18. Ac ic þe mæg giet tæcan oðer þing ðe
dysegum monnum wile ðincan giet ungelefedlicre, & is þeah genog gelic
þam spelle ðe wit æfterspyriað.
 38.118.20. ða cwæð ic: Hwæt is ðæt la ðinga?
 38.118.21. ða cwæð he: Hit is þæt ðæt þa yflan
bioð micle gesæligran þe on ðisse weorulde habbað micelne wean &
manigfeald witu for hiora yfelum, ðonne þa sien ðe nane wræce
nabbað ne nan wite on ðisse worulde for hiora yfle.
 38.118.25. Ne wene þeah nan mon þæt ic for ðæm anum
ðyllic sprece ðe ic wolde unðeawas tælan & goode herian & mid
ðære bysne men ðreatigan & tyhtan to godum þeawum for þæm ege
þæs wites; ac for oðrum ðincgum ic hit spræc get swiðor.
 38.118.29. ða cwæð ic: For hwylcum oðrum ðingum woldes
þu þæt sprecan buton for ðæm þe þu nu sædes?
 38.118.30. ða cwæð he: Gemanst þu hwæt wit ær
spræcon?
 38.118.31. þæt wæs þæt ða goodan hæfdon symle
anwald & gesælða, & þa yflan næfden næfre nauðer.
 38.119.1. ða cwæð ic: þæt ic geman.
 38.119.1. ða cwæð he: Hwæt wenst ðu nu?
 38.119.2. gif þu gesihst hwylcne swiðe ungesæligne mon,
& ongitst ðeah hwæthwugu goodes on him, hwæðer he sie swa
ungesælig swa se ðe nanwuht goodes næfð?
 38.119.4. ða cwæð Ic: Se me ðincð gesæligra þe
hwæthwugu hæfð.
 38.119.5. ða cwæð he: Ac hu þincð þe ðonne be
ðæm þe nanwuht goodes næfð, gif he hæfð sumne eacan yfeles?
 38.119.7. se þu wilt secgan þonne giet sie ungesæligra
þonne se oðer, for ðæs yfles eacan.
 38.119.9. ða cwæð ic: Hwy ne sceolde me swa þyncan?
 38.119.9. ða cwæð he: Telo þonne þæt ðe swa
þincð; ongit þonne mid innewearde mode þæt þæt ða yflan
habbað symle hwæthwugu godes on gemong hiora yfle; þæt is hiora wite;
þæt mon mæg swiðe eaðe gereccan mid rihte him to goode.
 38.119.13. Ac þa þe him bið unwitnode eall hiora yfel on
þisse worulde habbað sum yfel hefigre & frecenlicre þonne ænig
wite swa on þisse worulde.
 38.119.16. þæt þæt is þæt him bið unwitnod hiora
yfel on þisse weorulde, ðæt is þæt sweotoloste tacen þæs
mæstan yfeles on þisse weorulde, & þæs wyrrestan edleanes
æfter þisse worulde.
 38.119.19. ða cwæð ic: Ne mæg ic þæs oðsacan.
 38.119.19. ða cwæð he: Forðæm sint ungesæligran ða
yflan forðæm him bið buton gewyrhtum forgifen hiora yfel þonne ða
sien ðe him bið hiora yfel geleanod be hiora gewyrhtum.
 38.119.22. Forðæm hit is riht þæt mon þa yflige ða
yflan, & hit is wog þæt hi mon læte unwitnode.
 38.119.24. ða cwæð ic: Hwa oðsæcð þæs?
 38.119.24. ða cwæð he: Ne mæg nan mon oðsacan þæt
hit ne sie eall good þætte riht bið, & eall yfel þætte woh
bið.
 38.119.26. ða cwæð ic: Ic eom swiðe gedrefed mid ðisse
spræce, & wundrie forhwy swa rihtwis dema ænige unrihte gife wille
forgifan.
 38.119.28. ða cwæð he: Be hwæm cwest þu þæt?
 38.119.29. ða cwæð ic: Forþamðe ðu ær cwæde
ðæt he unriht dyde þæt he lete unwitnod ða yflan.
 38.119.31. ða cwæð he: þæt is his weorðscipe þæt
he swa giful is, & swa rumedlice gifð; ðæt is micel gifo þæt he
gebit oðþæt ða yflan ongitað hiora yfel & gecierrað to goode.
 38.119.33. ða cwæð ic: Nu ic ongite þæt hit nis ecu
gifu þæt he gifð þæm yflum, ac is hwilchwugu eldcung & andbid
þæs hehstan deman.
 38.120.2. For ðæm andbide & for ðæm geþylde me
ðincð þæt he sie ðe swiðor forsewen; & þeah me licað þis
spell genog wel, & ðincð me genog gelic ðæm ðe ðu ær
sædes.
 38.120.6. Ac ic ðe healsige giet ðæt þu me secge
hwæðer ðu wene þæt þa yflan habban ænig wite æfter þisse
weorulde; oððe þa godan ænig edlean hiora goodes.
 38.120.8. ða cwæð he: Hu ne sæde ic ðe ær þæt
ða goodan habbað edlean heora goodes ægþer ge her ge on ecnesse, &
ða yflan eac habbað edlean hiora yfles, ægþer ge her ge eft on
ecnesse.
 38.120.11. Ac ic wille dælan þa yflan þam yfelum nu on twua;
forðæmþe oðer dæl þara yflena hæfð ece wite, forðæm hi
nane mildheortnesse ne geearnodon; oðer dæl sceal beon geclæsnod, &
þa/ amered on ðæm heofonlican fyre, swa her bið seolfor, forðæm
he hæfð sume geearnungæ sumre mildheortnesse.
 38.120.17. forðæm he mot cuman æfter ðæm earfoðum to
ecre are.
 38.120.17. Giet ic þe meahte mare reccan ægðer ge be
ðæm goodum ge be þæm yflum, þær ic nu æmettan hæfde.
 38.120.19. Ac ic ondræde þæt ic forlæte þæt wyt
ær æfterspyredon; þæt wæs þæt wit woldon gereccan þæt
þu ongeate þæt ða yflan næfden nænne anwald ne nænne
weorðscipe ne on þisse weorulde ne on þære toweardan.
 38.120.23. Forðæm þe þuhte ær þæt eallra ðinga
wyrrest þæt ðu wendes þæt hi hæfden to micelne; & ðæt
eallneg siofodes þæt hi eallneg næron on wite.
 38.120.25. & ic ðe sæde eallne weg þæt hi næfre ne
bioð buton wite, ðeah þe swa ne þince.
 38.120.26. Ac ic wat þeah þæt ðu wilt siofian ðæt hi
swa longne fyrst habbað leafe yfel to donne; & ic ðe sæde ealne weg
þæt se fyrst bið swiðe lytle hwile.
 38.120.29. & ic þe secge giet, swa swa he lengra bið swa hi
bioð ungesæligran; þæt him wære eallra mæst unsælð
þæt/ þæt se fyrst wære oð domes dæg.
 38.120.31. & ic þe sæde eac þæt ða wæren
ungesæligran þe him unrihtlice hiora yfel forboren wære þonne þa
wæren þe him heora yfel rihtlice on gewrecen wære.
 38.121.2. Git hit gebyreð þæt ðe ðincð ðæt þa
orsorgan bioð ungesæligran þonne þonne þa gewitnodan.
 38.121.4. ða cwæð ic: Ne þincð me næfre nanwuht swa
soðlic swa me þincað þine spell ðæm tidum ðe ic ða gehere.
 38.121.6. Ac gif ic me wende to þises folces dome, þonne nis
hit no ðæt an þæt hi nyllað þisse þinre race gelefan, ac hi hit
nyllað furðum geheran.
 38.121.8. ða cwæð he: Nis þæt nan wundor; hwæt,
þu wast þæt þa men þe habbað unhale eagan ne magon full eaðe
locian ongean þa sunnan þonne hio beortost scinð, ne furðum on fyr ne
on nanwuht beortes hi ne lyst locian, gif se æppel lef bið.
 38.121.12. Swa beoð ða synfullan mod ablend mid heora yflan
willan þæt hi ne magon gesion þæt leoht þære beorhtan
soðfæstnesse, þæt is se hehsta wisdom.
 38.121.14. Ac him bið swa þæm fuglum & þæm diorum
ðe magon bet locian on niht þonne on dæg; se dæg blent &
þiostrað heora eagan, & þære nihte ðiostro hi onlyhtað.
 38.121.17. Forðy wenað ða ablendan mod þæt þæt sie
sio mæste gesælð þæt men sie alefed yfel to donne, & sio
dæd him mote bion unwitnod.
 38.121.19. Forðæm hi ne lyst spyrian æfter ælcre
spræce swa longe oð hi þæt riht witen, ac wenað on hiora unnettan
willan & spyriað æfter ðæm.
 38.121.22. þe ic nat hu nyt þu me tæhst to ðæm dysegum
monnum, þa næfre æfter me ne spyriað.
 38.121.23. ic ne sprece næfre to ðæm, ac ic sprece to þe,
forðæm þu tiohhast þæt þu spyrie æfter me, & swiðor
swincst on ðæm spore þonne hi don.
 38.121.25. Ne recce ic hwæt hi demen; ic læte nu to þinum
dome ma þonne to hiora, forðæm hi eall lociað mid bæm eagum on
þas eorðlican ðincg, & hi him liciað eallunga þær, ge on
þæs modes eagum ge on þæs lichoman.
 38.121.29. Ac þu ana hwilum bescylst mid oðre eagan on þa
heofonlican þincg, mid oðre þu locast nu giet on þas eorðlican.
 38.121.31. Forðæm wenað þa dysegan þæt ælc mon sie
blind swa hi sint, & þæt nan mon ne mæge gesion þæt hi gesion
ne magon.
 38.122.1. þæt dysi is anlicost þe sum cild sie full hal
& ful æltæwe geboren, & swa fullice ðionde on eallum cystum
& cræftum þa hwile þe hit on cnihthade bið.
 38.122.4. & swa forð eallne giogoðhad, oð he wyrð
ælces cræftes medeme, & ðonne lytle ær his midferhðe weorðe
bæm eagum blind, & eac þæs modes eagan weorðan swa ablende
þæt he nanwuht ne gemune þæs ðe he æfre ær geseah oððe
geherde, & wene þeah ðæt he sie ælces þinges swa medeme swa he
æfre medomest wære, & wenð þæt ælcum men sie swa swa him
si, & ælcum men ðince swa swa him þincð.
 38.122.11. þeah ðe he þonne swa dysig sie þæt he
þæs wene, hwæðer we ðonne willen ealle wenan þæs ðe he
wenð?
 38.122.12. Ic wene ðeah þæt we nyllen; ac ic wolde witan hu
þe þuhte be þæm monnum ðe wit ær cwædon þæt unc ðuhte
þæt wæren wildiorum gelicran þonne monnum, hu micelne wisdom þa
hæfden; me þincð þeah ðe hi næbben nænne.
 38.122.17. Ic ðe wolde giet reccan sume swiðe rihte raca; ac ic
wat þæt þis folc his nele gelyfan; þæt is þæt ða bioð
gesælig ran þe mon witnað, þonne þa bion þe hi witniað.
 38.122.19. ða wundrode ic ðæs & cwæð: Ic wolde
þæt þu me gereahte hu hit swa bion meahte.
 38.122.21. ða cwæð he: Hwæðer þu ongite þæt
ælc yfelwillende mon & yfelwyrcende sie wites wyrðe?
 38.122.22. ða cwæð ic: Genog sweotole ic þæt ongite.
 38.122.23. ða cwæð he: Hu ne is se ðonne yfelwillende
& yfelwyrcende ðe þone unscyldigan witnað?
 38.122.25. ða cwð ic: Swa hit is swa ðu sægst.
 38.122.25. ða cwæð he: Hwæðer þu wene þæt ða
sien earme & ungesælige þe wites wyrðe bioð?
 38.122.27. ða cwæð ic: Ne wene ic his no, ac wat geare.
 38.122.28. ða cwæð he: Gif þu nu deman moste,
hwæðerne woldes þu deman wites wyrðran, þe ðone þe ðone
unscyldgan witnode, ðe ðone þe þæt wite þolade?
 38.122.30. ða cwæð ic: Nis þæt gelic; ic wolde helpan
þæs ðe ðær unscyldig wære, & henan þone þe hine yflode.
 38.122.32. ða cwæð he: þonne þe ðincð se earmra se
þæt yfel deð ðonne se þe hit þafað.
 38.123.2. ða cwæð ic: þæs ic gelefe þætte ælc
unriht witnung sie þæs yfel þe hit deð, næs þæs ðe hit
ðafæð, forðæm his yfel hine gedeð earme.
 38.123.4. & ic ongite ðæt þis is swiðe riht racu
þæt þu nu recst, & swiðe anlic þæm þe þu ær reahtes;
ac ic wat þeah þæt þis folce swa ne þincð.
 38.123.7. ða cwæð he: Wel þu hit ongitst; ac ða
þingeras þingiað nu hwilum þæm þe læssan þearfe ahton;
þingiað þæm þe þær man yflað, & ne þingiað þæm
þe þæt yfel doð.
 38.123.9. þæm wære mare ðearf þe þa oðre unscyidige
yflað þæt him mon þingode to þæm ricum, & bæde þæt
him mon dyde swa micel wite swa hi þæm oðrum unscyldgum dydon.
 38.123.12. Swa swa se sioca ah þearfe þæt hine mon læde
to þæm læce, þæt he his tilige, swa ah se þe ðæt yfel
deð þæt hine mon læde to þæm ricum, þæt mon þær
mæge sniðan & bærnan his unþeawas.
 38.123.15. Ne cweðe ic na þæt þæt yfel sie þæt mon
helpe þæs unscyldgan & him foreþingie; ac ic cweðe þæt hit is
betere þæt mon wrege þone scyldgan.
 38.123.18. & ic secge þæt sio forespræc ne dyge
nauðer ne þæm scyldgan ne ðæm þe him foreþingað, gif hi
þæs wilniað þæt him heora yfel unwrecen sie be ðæs gyltes
andefne.
 38.123.20. Ac ic wat gif ða scyldgan ænigne spearcan wisdomes
hæfden & be ænegum dæle ongeaten þæt hi meahten heora scylda
þurg þæt wite gebetan, þe him her on weorulde on become, þonne
noldon hi na cweðan þæt hit wære wite, ac woldan cweðan þæt
hit wære heora clænsung, & heora betrung.
 38.123.25. & noldon nænne þingere gesecan, ac lustlice hi
woldon lætan þa rican hi tucian æfter hiora agnum willan.
 38.123.27. Forðæm ne scyle nan wis man nænne mannan hatian;
ne hatað nan mon þone godan, butan se eallra dysgosta; ne þæt nis nan
riht þæt mon þone yflan hatige, ac hit is rihtre þæt him mon
miltsige.
 38.123.31. Þæt is þonne hiora mildsung þæt mon wrece
hiora unðeawas be hiora gewyrhtum.
 38.123.32. Ne scyle nan mon siocne monnan & gesargodne swencan,
ac hine mon scel lædan to þæm læce þæt he his tilige.
 38.124.1. ða se Wisdom þa þis spell areaht hæfde, ða
ongan he eft singan & þus cwð: Forhwi drefe ge eowru mod mid unrihtre
fiounge, swa swa yða for winde þa sæ hrerað?
 39.124.4. oððe forhwy ætwite ge eowerre wyrde þæt hio
nan geweald nah?
 39.124.5. oððe hwy ne magon ge gebidan gecyndelices deaðes,
nu he eow ælce dæg toweardes onet?
 39.124.7. Hwi ne magon ge gesion þæt he spyrað ælce
dæg æfter fuglum & æfter diorum & æfter monnum, & ne
forlæt nan swæð ær he gefehð þæt þæt he
æfterspyreð.
 39.124.9. Walawa þæt ða ungesæligan menn ne magon gebidon
hwonne he him to cume, ac forsceotað hine foran, swa swa wilde deor willnað
oðer to acwellenne.
 39.124.12. Ac hit nære no manna ryht þæt hiora ænig
oðerne fiode; ac þæt wære ryht þæt hiora ælc gulde oðrum
edlean ælces weorces æfter his gewyrhtum, þæt is þæt mon lufode
þone godan, swa swa riht is þæt mon do, & mildsige þam yfelum, swa
we ær cwædon.
 39.124.16. lufie þone man, & hatige his unþeawas; ceorfe
him of swa he swiðost mæg.
 39.124.18. ða he þa þis lioð asungen hæfde, þa
geswugode he ane hwile.
 39.124.19. ða cwæð ic: Nu ic ongite openlice ðæt sio
soðe gesælð stent on godra monna geearnunga, & sio unsælð stent
on yfelra monna geearnunga.
 39.124.21. Ac ic secge get þæt me ne þyncð nauht lytel
good þisses andweardan lifes gesælða, ne eac nauht lytel yfel his
ungesælða.
 39.124.24. forðæm ic næfre ne geseah ne geherde nænne
wisne mon þe ma wolde bion wrecca & earm & elðiodig & forsewen,
þonne welig & weorð & rice & foremære on his agnum earde.
 39.124.27. Forðæm hi secgað þæt hi mægen þe yð
hiora wisdome fulgan & hine gehealdan, gif hiora anwald bið fullice ofer
þæt folc þe him under bið; & eac be sumum dæle ofer ða þe
him on neaweste bioð ymbutan, forðæm þæt hi mægen henan ða
yflan & fyrðran ða goodan.
 39.125.3. Forðæm se gooda bið symle arwyrðe, ægþer ge
on þis andweardan life ge on þæm toweardan; & se yfela þe mon his
yfel gestioran ne mæg bið symle wites wyrþe, ge on þisse worulde ge on
þære toweardan.
 39.125.7. Ac ic wundrie swiðe swiðlice forhwi hit swa went swa
hit nu oft deð, þæt is þætte mislicu witu & mænigfeald
earfoðu cumað to þæm godum swa hi to ðæm yflum sceoldon, &
þa good þe sceoldon beon edlean godum monnum godra weorca cumað to yflum
monnum.
 39.125.11. Forðæm ic wolde witan nu æt þe hu ðe licode
þæt gewrixle.
 39.125.12. Ic his wundrode micle þy læs, gif ic wisse þæt
hit weas gebyrede buton Godes willan & buton his gewitnesse; ac se
ælmehtega God hæfð geeced minne ege & mine wafunga mid ðisum
þingum.
 39.125.16. Forðæm he hwilum selð þa gesælða þæm
goodum, & þæm yflum unsælða, swa hit riht wære þæt he
symle dyde.
 39.125.18. hwilum he eft geþafað þæt þa goodan habbað
unsælða & ungelimp on mænegum þingum, & þa yflan habbað
gesælða, & him limpð oft æfter hiora agnum willan.
 39.125.20. þy ic ne mæg nan oþer geþencan buton his weas
swa gebyrige, buton þu me get þy gesceadlicor oðer gerecce.
 39.125.22. ða andswarode he ymbe long & cwæð: Nis hit
nan wundor þeah hwa wene þæt swelces gehwæt nu unmyndlinga geberige,
ðonne he ne con ongitan & gereccan forhwy swylc God geþafað.
 39.125.26. Ac ðu ne scealt no twiogan þæt swa good sceppend
& waldend eallra gesceafta rihtlice gesceop eall þæt he gesceop, &
rihte demð & welt ealles, þeah þu nyte forhwy he swa & swa do.
 39.125.30. ða he ða þis spell areaht hæfde, þa ongan he
singan, & cwæð: Hwa unlæredra ne wundrað þæs roderes
færeldes & his swiftnesse, hu he ælce dæg uton ymbhwyrfð ealne
þisne middangeard?
 39.126.1. oððe hwa ne wundrað þætte sume tunglu habbað
scyrtran hwyrft þonne sume habban, swa swa tunglu habbað þe we hatað
wænes ðisla?
 39.126.3. Forþy hi habbað swa sceortne ymbhwyrft forþi hi
sint swa neah þam norðende þære eaxe þe eall þes rodor on
hwerfð.
 39.126.5. Oððe hwa ne wafað þæs, buton þa ane þe hit
witon, þæt sume tunglu habbað lengran ymbhwyrft þonne sume habban,
& þa lengestne þe ymb ða eaxe middewearde hwearfað, swa nu Boeties
deð, & Saturnus se steorra ne cymð þær ær ymb ðritig wintra
þæs he ær wæs?
 39.126.10. Oððe hwa ne wundrað ðæs þæt sume
steorran gewitað under þa sæ, swa swa sume men wenaþ þæt sio
sunne do þonne hio to setle gæð?
 39.126.12. Ac hio ne bið þeah þy near þære sæ ðe
hio bið on midne dæg.
 39.126.13. Hwa ne wafað þæs þonne se fulla mona wyrð
ofertogen mid þiostrum, oððe eft þæt þa steorran scinað beforan
þam monan, & ne scinað beforan þære sunnan?
 39.126.15. þises hi wundriað & manies þyllices, & ne
wundriað na þætte men & ealle cwuca wuhta habbað singalne &
unnytne andan betwuh him.
 39.126.18. Oððe hwy ne wundriað hi þæs þæt hit
hwilum þunrað, hwilum na ne onginð, oððe eft gewinnes sæ &
winda & yþa & landes, oððe hwy þæt is weorðe & eft for
þære sunnan sciman to his agnum gecynde weorðe?
 39.126.21. Ac þæt ungestæððige folc wundrað þæs
þe hit seldost gesiehð, þeah hit læsse wundor sie, & wenað
þæt þæt ne sie eald gesceaft, ac se weas geworden niwane.
 39.126.24. Ac þa ðe firwetgeorne weorþað & onginnað
þonne leornian, gif him God abrit of þam mode þæt dysig þæt hit
ær mid oferwrigen was, þonne ne wundriað hi no fela þæs þe hi nu
wundriað.
 39.126.28. ða se Wisdom þa þis leoð asungen hæfde, þa
geswugode he ane lytle hwile.
 39.126.29. ða cwæð ic: Swa hit is swa þu sægst; ac ic
wolde get þæt þu me hwæthwugu openlicor gereahte be ðære wisan
þe min mod swiðost gedrefed hæfð; þæt is þæt ic ðe ær
ymb acsode; forðæm hit wæs symle giet þin gewuna þæt þu
woldest ælcum mode deglu ðing tæcan & selðcuð.
 39.127.2. ða ongon he smearcian & cwæð to me: ðu
spænst me on ða mæstan spræce & on þa earfoðestan to
gereccanne.
 39.127.4. þa race sohton ealle uðwiotan, & swiðe
swiðlice ymb swuncon, & uneaðe ænig com to ende þære spræce;
forðæm hit is þeaw þære spræce & þære ascungæ
þætte symle þonne ðær an tweo of adon bið, þonne bið þær
unrim astyred.
 39.127.7. swa swa mon on ealdspellum sægð þæt an nædre
wære þe hæfde nigon heafdu, & symle gif mon anra hwelc of aslog,
þonne weoxon þær siofon on ðæm anum heafde.
 39.127.10. þa geberede hit þæt þær com se foremæra
Erculus to, se wæs Iobes sunu; þa ne meahte he geþencan hu he hi mid
ænige cræfte ofercuman sceolde, ær he hi bewæg mid wuda utan &
forbærnde þa mid fyre.
 39.127.14. Swa is ðisse spræce þe þu me æfter acsast;
uneaðe hire cymð ænig mon of, gif he ærest an cemð; ne cymð he
næfre to openum ende, buton he hæbbe swa scearp andgit swaðær fyr.
 39.127.17. Forðæm se ðe ymb þæt acsian wile, he sceal
ærest witan hwæt sie sio anfealde foresceawung Godes, & hwæt wyrd
sie, & hwæt weas gebergie, & hwæt sie godcund andgit &
godcund/ foretiohhung, & hwæt monna freodom sie.
 39.127.21. Nu ðu miht ongitan hu hefig & hu earfoðe þis
is eall to gerecanne; ac ic sceal þeah hwæthwugu his onginnan þe to
tæcanne, forðæm ic hæbbe ongitan þæt hit is swiðe micel
læcedom þinre sorge, gif þu þises auht ongitst, þeah hit me lange to
læranne sie.
 39.127.26. Forðæm hit is neah þære tide þe ic getiohhod
hæfde on oðer weorc to fonne, & get næbbe þis gedon; & me
þincð eac þæt þu sadige hwæthwugununges, & þe ðyncen to
ælenge þas langan spell, swelce þe nu lyste lioða.
 39.127.29. Ic wat eac þæt þe hiora lyst, ac ðu scealt
þeah geþolian sume hwile; ic ne mæg hit nu swa hraðe asingan, ne
æmettan næbbe, forðæm hit is swiðe long spell.
 39.127.32. ða cwæð ic: Do swæðer ðu wolde.
 39.127.33. þa ongan he sprecan swiðe fiorran ymbutan, swelce he
na þa spræce ne mænde, & tiohhode hit ðeah þiderweardes &
cwæð: Ealla gesceafta, gesewenlica & ungesewenlica, stillu &
unstillu, onfoð æt þæm stillan & æt þæm
gestæððegan & æt þæm anfealdan Gode endeberdnesse &
andwlitan/ & gemetgunge.
 39.128.5. & forþæm hit swa gesceapen wæs, forðæm
he wat hwy he gesceop eall þæt he gesceop.
 39.128.6. Nis him nanwiht unnyt þæs þe he gesceop.
 39.128.7. Se God wunað symle on þære hean ceastre his
anfaldnesse & bilewitnesse; þonan he dælð manega & misleca
gemetgunga eallum his gesceaftum, & þonan he welt eallra.
 39.128.10. Ac þæt ðætte we hatað Godes foreþonc &
his foresceawung, þæt bið þa hwile þe hit ðær mid him bið on
his mode, ærðæm þe hit gefremed weorðe, þa hwile ðe hit
geþoht bið; ac siððan hit fullfremed bið, þonne hatað we hit
wyrd.
 39.128.14. Be þy mæg ælc mon witan þæt hit sint
ægþer ge twegen naman ge twa þincg, foreþonc & wyrd.
 39.128.15. Se foreþonc is sio godcunde gesceadwisnes; sio is
fæst on þæm hean sceppende þe eall fore wat hu hit geweorðan sceall
ær ær hit geweorðe.
 39.128.18. Ac þæt þæt we wyrd hatað, þæt bið
Godes weorc þæt he ælce dæg wyrcð, ægþer ge þæs ðe we
gesioð ge þæs þe us ungesewenlic bið.
 39.128.20. Ac se godcunda foreþonc heaðerað ealle gesceafta,
þæt hi ne moton toslupan of hiora endebyrdnesse.
 39.128.22. Sio wyrd þonne dælð eallum gesceaftum anwlitan
& stowa & tida & gemetgunga; ac sio wyrd cymð of ðæm gewitte
& of ðæm foreþonce þæs ælmehtigan Godes.
 39.128.25. Se wyrcð æfter his unasecgendlicum foreþonce
þonne/ swa hwæt swa he wile.
 39.128.27. Swa swa ælc cræftega ðencð & mearcað his
weorc on his mode ær ær he hit wyrce, & wyrcð siððan eall,
þios wandriende wyrd þe we wyrd hatað færð æfter his forþonce
& æfter his geþeahte, swa swa he tiohhað þæt hit sie.
 39.128.30. þeah hit us manigfaldlic ðince, sum good, sum yfel,
hit is ðeah him anfeald good; forðæm he hit eall to godum ende brengð,
& for goode deð eall þæt þæt he deð.
 39.129.1. Siððan we hit hatað wyrd siððan hit geworht
bið; ær hit wæs Godes foreþanc & his foretiohhung.
 39.129.3. ða wyrd he þonne wyrcð oððe þurh ða goodan
englas/ oððe þurh monna sawla, oððe þurh oðerra gesceafta lif,
oððe þurh heofones tungl, oððe ðurh þara scuccena mislice
lotwrencas; hwilum þurh an ðara, hwilum þurh eall ða.
 39.129.7. Ac þæt is openlice cuð þæt sio godcunde
foretiohhung is anfeald & unandwendlic, & welt ælces þinges
endebyrdlice, & eall þing gehiwað.
 39.129.9. Sumu þing þonne on þisse weorulde sint underðied
þære wyrde, sume hire nanwuht underðied ne sint; ac sio wyrd & eall
ða þing þe hire underðied sint, sint underðied ðæm godcundan
foreþonce.
 39.129.13. Be ðæm ic ðe mæg sum bispell secgan, þæt
þu meaht þy sweotolor ongitan hwilce men bioð underðied þære
wyrde, hwylce ne bioð.
 39.129.15. Eall ðios unstille gesceaft & þios hwearfiende
hwearfað on ðæm stillan Gode, & on ðæm gestæððegan,
& on ðæm anfealdan; & he welt eallra gesceafta swa swa he æt
fruman getiohhod hæfde & get hæfð.
 39.129.19. Swa swa on wænes eaxe hwearfiað þa hweol &
sio eax stint stille & byrð þeah ealne þone wæn, & welt
ealles þæs færeltes; þæt hweol hwerfð ymbutan & sio nafu
next þære eaxe sio færð micle fæstlicor & orsorglicor þonne
ða felgan don, swelce sio eax sie þæt hehste god þe we nemnað God,
& þa selestan men faren nehste Gode, swa swa sio nafu færð neahst
þære eaxe, & þa midmestan swa swa ða spacan.
 39.129.26. forðæmþe ælces spacan bið oðer ende
fæst on ðære nafe, oðer on þære felge.
 39.129.27. Swa bið þæm midlestan monnum; oðre hwile he
smeað on his mode ymb þis eorðlice lif, oðre hwile ymb ðæt
godcundlice, swilce he locie mid oðre eagan to heofonum, mid oðre to
eorþan.
 39.129.31. Swa swa þa spacan sticiað oðer ende on þære
felge oþer on þære nafe, middeweard se spaca bið ægðrum emnneah,
ðeah oðer ende bio fæst on þære nafe, oðer on þære felge.
 39.130.1. swa bioð þa midmestan men onmiddan þam spacan,
& þa betran near þære nafe, & þa mætran near ðæm
felgum; bioð þeah fæste on ðære nafe, & se nafa on ðære
eaxe.
 39.130.5. Hwæt, þa felga þeah hongiað on þæm spacan,
þeah/ hi eallunga wealowigen on þære eorðan; swa doð þa
mætestan men on þæm midmestum, & þa midmestan on þæm
betstan, & þa betstan on Gode.
 39.130.8. þeah þa mætestan ealle hiora lufe wenden to
ðisse weorulde, hi ne magon þæron wunigan, ne to nauhte ne weorðað,
gif hi be nanum dæle ne beoð gefæstnode to Gode.
 39.130.11. þon ma þe þæs hweoles felga magon bion on
ðæm færelte, gif hi ne bioð fæste on þæm spacum, & þa
spacan on þære eaxe.
 39.130.13. þa felgea bioð fyrrest ðære eaxe; forðæm
hi farað ungeredelicost.
 39.130.14. Sio nafu færð neaxst þære eaxe; forðy hio
færð gesundlicost.
 39.130.15. Swa doð ða selestan men; swa hi hiora lufe near Gode
lætað, & swiðor þas eorðlicon þing forsioð, swa hi beoð
orsorgran, & læs reccað hu sio wyrd wandrige, oððe hwæt hio
brenge.
 39.130.19. Swa swa sio nafu bið symle swa gesund, hnæppen þa
felga on þæt ðe hi hnæppen, & þeah bið sio nafu hwæthwugu
todæled from þære eaxe.
 39.130.21. Be þy þu meaht ongitan þæt se wæn bið
micle leng gesund þe læs bið todæled from þære eaxe; swa bioð
þa men eallra orsorgestæ ægðer ge þisses andweardan lifes
earfoða, ge þæs toweardan, þa þe fæste bioð on Gode.
 39.130.25. ac swa hi swiður bioð asyndrede from Gode, swa hi
swiður bioð gedrefde & geswencte, ægþer ge on mode ge on
lichoman.
 39.130.28. Swylc is þæt þæt we wyrd hatað be þæm
godcundan foreþonce, swylce sio smeaung & sio gesceadwisnes is to
metanne wið þone gearowitan, & swylce þas lænan þing bioð to
metanne wið ða ecan, & swilce þæt hweol bið to metanne wið
ða eaxe; forðæm sio eax welt ealles þæs wænes.
 39.131.2. Swa deð se godcunda foreðonc; he astereð þone
rodor & þa tunglu, & þa eorðan gedeð stille, & gemetgað
þa feower gesceafta; þæt is wæter & eorðe & fyr &
lyft.
 39.131.4. ða he geðwærað & wlitegað, hwilum eft
unwlitegað, & on oðrum hiwe gebrengð, & eft geedniwað, &
tidreð ælc tudor, & hi eft gehyt & gehelt þonne hit forealdod
bið & forsearod, & eft geewð & geedniwað þonne þonne he
wile.
 39.131.8. Sume uðwiotan þeah secgað þæt sio wyrd wealde
ægþer ge gesælða ge ungesælða ælces monnes.
 39.131.10. Ic þonne secge, swa swa ealle cristene men secgað,
þæt sio godcunde foretiohhung his walde, næs sio wyrd; & ic wat
þæt hio demð eall þing swiðe rihte, þeah ungesceadwisum men swa
ne þince.
 39.131.13. Hi wenað þæt þara ælc sie god þe hiora
willan fulgæð; nis hit nan wundor, forðæm hi beoð ablende mid
ðæm þiostrum heora scylda.
 39.131.16. Ac se godcunda foreþonc hit understent eall swiðe
rihte, þeah us þince for urum dysige þæt hit on woh fare; forðæm
we ne cunnon þæt riht understandan.
 39.131.18. He demð þeah eall swiðe rihte, þeah us hwilum
swa ne ðince.
 39.131.20. Ealle men spiriað æfter þæm hehstan goode, ge
goode ge yfle; ac forðy ne magon þa yflan cuman to ðæm hean hrofe
eallra gooda, forðæm hi ne spyriað on riht æfter.
 39.131.23. Ic nat þeah þu cwæðe nu hwonne to me: hwylc
unriht mæg beon mare þonne geþafige þæt hit geweorðe, swa hit
hwilum gewyrð, þæt þæm goodum becymð anfeald yfel on þisse
weorulde, & þæm yflum anfeald god, & oðre hwile ægðer
gemenged, ægþer ge ðæm goodum ge þæm yflum?
 39.131.28. Ac ic þe acsige hwæðer þu wene þæt ænig
mon sie swa andgitfull þæt he mæge ongitan ælcne mon on ryht hwylc
he sie, þæt he nawðer ne sie ne betra ne wyrsa þonne he his wene.
 39.131.31. Ic wat þeah þæt hi ne magan.
 39.131.31. Ac wyrð swiðe oft on won se sido þe sume men
secgað þæt sie mede wyrðe, sume men secgað þæt he sie wites
wyrðe.
 39.132.1. þeah hwa mæge ongitan hwæt oðer do, he ne
mæg witan hwæt he þencð; þeah he mæge sume his willan ongitan,
þonne ne mæg he eallne.
 39.132.4. Ic þe mæg eac reccan sum bispell be þæm
þæt þu hit meaht þe sweotolor ongitan, ðeah hit ungesceadwise men
ongitan ne mægen.
 39.132.6. þæt is forhwi se gooda læce selle þam halum men
seftne drenc & swetne, & oðrum halum biterne & strangne; &
hwilum eft þam unhalum, sumum liðne, sumum strangne, sumum swetne, sumum
biterne.
 39.132.9. Ic wat þæt ælc þara þe þone cræft ne can
wile þæs wundrian forhwy hi swa don.
 39.132.10. Ac his ne wundriað þa læcas nauht, forðæm hi
witon/ þæt ða oðre nyton; forðæm hi cunnon ælces hiora
medtrymnesse ongiton & oncnawan, & eac ða cræftas þe
þærwið sculon.
 39.132.13. Hwæt is sawla hælo bute rihtwisnes?
 39.132.14. oððe hwæt is hiora untrymnes bute unþeawas?
 39.132.15. Hwa is þonne betera læce þære sawle þonne se
þe hi gesceop, þæt is God?
 39.132.16. He arað þæm goodan, & witnað ða yflan; he
wat hwæs ælc wyrðe bið.
 39.132.17. Nis hit nan wundor, forðæm he of þæm hean
hrofe hit eall gesihð, & þonan miscað & metgað ælcum be his
gewyrhtum.
 39.132.20. Þæt we þonne hatað wyrd, þonne se gesceadwisa
God, þe ælces monnes ðearfe wat, hwæt wyrcð oððe geþafað
þæs þe we ne wenað.
 39.132.22. & git ic þe mæg sume bisne feaum wordum secgan
be þæm dæle þe sio mennisce gesceadwisnes mæg ongitan þa
godcundnesse.
 39.132.24. þæt is þonne þæt we ongitað hwilum mon on
oðre wisan, on oðre hine God ongit.
 39.132.26. Hwilum we tiohhiað þæt he sie se betra, &
þonne wat God þæt hit swa ne bið.
 39.132.27. þonne hwæm hwæt cymð oððe goodes oððe
yfles mare þonne ðe þincð þæt he wyrðe sie, ne bið sio
unrihtwisnes no on Gode, ac sio ungleawnes bið on ðe selfum, þæt þu
hit ne canst on riht gecnawan.
 39.132.30. Oft gebyreð þeah þætte men ongitað man on
ða ilcan wisan þe hine God ongit.
 39.132.31. Oft hit gebyreð þætte manige men bioð swa
ungetrume ægþer ge on mode ge on lichoman þæt hi ne magon nan good
don, ne nan yfel nyllað unnedige, & bioð eac swa ungeþyldige þæt
hi ne magon nan earfoðu geþyldelice aberan.
 39.133.3. Forðæm hit gebyreð oft þæt God nylle for his
mildheortnesse nan unaberendlice broc him an settan, þy læs hi forlæten
hiora unsceðfulnesse & weorðen wyrsan, gif hi asterede bioð &
geswencte.
 39.133.7. Sume men beoð ælces cræftes full cræftige,
& full halige weras & rihtwise.
 39.133.8. þonne þincð þæt Gode unriht þæt he swylce
swence; ge furðum þone deað þe eallum monnum is gecynde to þolianne,
he him gedeð seftran þone oðrum monnum.
 39.133.10. swa swa gio sum wis mon cwæð þæt se godcunda
anwald gefrioðode his deorlingas under his fiðra sceate, & hi scilde
swa geornlice swa swa man deð þone æppel on his eagan.
 39.133.14. Manige tiliað Gode to cwemanne to þon georne
þæt hi wilniað hiora agnum willum manigfeald earfoðu to þrowianne,
forðæm hi willniað maran are & maran hlisan & maran
weorðscipe mid Gode to habbanne þonne þa habbað þe softor libbað.
 39.133.19. Oft eac becymð se anwald þisse worulde to swiðe
goodum monnum, forðæm þæt se anwald þara yfelana weorðe
toworpen.
 39.133.21. Sumum monnum God seleð ægðer ge good ge yfel
gemenged, forðæm hi ægþres earniað; sume he bereafað hiora welan
swiðe hraðe, þæs þe hi ærest gesælige weorðað, þy læs
hi for longum gesælðum hi to up ahæbben, & þonan on ofermettum
weorðen; sume he læt þreagan mid heardum broce, þæt hi leornigen
þone cræft geþyldelice on ðæm langan geswince.
 39.133.27. Sume him ondrædað earfoðu swiðor þonne hi
þyrfen, þeah hi hi eaðe adreogan mægen; sume hi gebycgað
weorðlicne hlisan þisses andweardan lifes mid hiora agnum deaðe,
forðæm hi wenað þæt hi næbben nan oðer fioh þæs hlisan
wyrðe buton hiora agnum fiore.
 39.133.31. Sume men wæron gio unoferswiðedlice, swa þæt
hi nan ne meahte mid nanum wite oferswiþan; þa bisnodon hiora
æftergengum þæt hi næren mid witum oferswiðde.
 39.134.2. On þæm wæs sweotol þæt hi for heora godum
weorcum hæfden ðone cræft þæt hi mon ne meahte oferswiðan.
 39.134.4. Ac þa yflan for hiora yflum weorcum wæron gewitnode
& oferswiðde, forðæm þæt ða witu gestirden oðrum þæt
hi/ swa gedon ne dorsten, & eac þa gebetan þe hi þonne brociað.
 39.134.7. þæt is swiðe sweotol tacn þæm wisan þæt
he ne sceal lufian to ungemetlice ðas woruldgesælða, forðæm hie oft
cumað to ðæm wyrrestum monnum.
 39.134.9. Ac hwæt wille we cweðan be þæm andweardan welan
þe oft cymð to ðæm goodum, hwæt he elles sie buton tacn þæs
toweardan welan, & þæs edleanes angin þe him God tiohhod hæfð
for his goodan willan?
 39.134.13. Ic wene eac þætte God selle mænegum yfelum men
gesælða forðæmþe he wat hiora gecynd & hiora willan swa geradne
þæt hi for nanum ermðum ne byoð no þy betran ac þy wyrsan.
 39.134.16. Ac se gooda læce, þæt is God, lacnað hiora mod
mid ðæm welan; wile þæt hi ongiten hwonon him se wela come &
olecce þæm þe læs he him þone welan afyrre, oððe hine þam
welan, & wende his þeawas to gode, & forlæte ða unþeawas &
þa yfel þe he ær for his ermðum dyde.
 39.134.21. Sume bioð þeah þy wyrson gif hi welan habbað,
forðæm hi ofermodigað for ðæm welan & his ungemetlice
brucað.
 39.134.24. Manegum men bioð eac forgifene forðæm þas
weoruldgesælða þæt he scile þæm goodum leanian hiora good, &
þæm yflum hiora yfel.
 39.134.26. Forðæm symle bioð þa goodan & þa yflan
ungeþwere betwuh him, ge eac hwilum þa yflan bioð ungerade betwuh him
selfum.
 39.134.28. ge forðum an yfel man bið simle ungeþwære him
selfum, forðæm þe he wat þæt he untela deð, & wenð him
þara leana, & nyle þeah þæs geswican, ne hit furðum him ne
læt hreowan; & þonne for ðæm singalum ege ne mæg no weorðan
geþwære on him selfum.
 39.135.1. Oft hit eac gebyreð þæt se yfla forlæt his
yfel for sumes oðres yfles mannes andan, forðæm he wolde mid þy
tælan þone oðerne þæt he onscunode his þeawas.
 39.135.4. swincð þonne ymb þæt swa he swiðost mæg
þæt he tiolað ungelic to bionne þæm oðrum forðæm hit is
þæs godcundan anwealdes gewuna þæt he wircð of yfle good.
 39.135.6. Ac hit nis nanum men alefed þæt he mæge witan
eall þæt God getiohhod hæfð, ne eac areccan þæt þæt he
geworht hæfð.
 39.135.8. Ac on þæm hi habbað genoh to ongitanne þæt se
scippend & se waldend eallra gesceafta welt, & rehte gesceop eall
þæt he gesceop, & nan yfel ne worhte ne get ne wyrcð, ac ælc yfel
he adrifð of eallum his rice.
 39.135.12. Ac gif þu æfter þæm hean anwalde spyrian wilt
þæs ælmehtigan Godes, þonne ne ongitst þu nan yfel on nanum
þinge, þeah þe nu ðince þæt her micel on þys middangearde sie.
 39.135.15. forðæm hit is riht þæt ða goodan hæbben
good edlean hiora godes, & þa yflan hæbban wite hiora yfles; ne bið
þæt nan yfel þætte riht bið, ac bið good.
 39.135.18. Ac ic ongite ðæt ic þe hæbbe aðretne nu mid
þy langan spelle, forðæm þe lyst nu leoða; ac on foh hiora nu,
forðæm hit is se læcedom & se drenc þe þu lange wilnodest,
þæt ðu þy eð mæge þære lare onfon.
 39.135.22. ða se Wisdom þa þis spell areaht hæfde, þa
ongon he eft singan & þus cwæð: Gif þu willnige mid hlutrum mode
ongitan þone hean anweald, beheald þa tunglu þæs hean heofnes.
 39.135.25. Healdað þa tunglu þa ealdan sibbe þe hi on
gesceapne wæron, swa þæt sio fyrene sunne ne onhrinð no þæs
dæles þæs heofenes þe se mona on irnð, ne se mona no ne onhrinð
þæs dæles þe sio sunne on irnð, þa hwile ðe hio þæron
bið.
 39.135.29. Ne se steorra þe we hatað Ursa ne cymð næfre on
þam westdæle, þeah ealle oðre steorran faren mid þam rodore æfter
þære sunnan on þa eorþan.
 39.135.31. Nis hit nan wundor, forþam he is swiðe neah þam
upende þære eaxe.
 39.135.32. Ac se steorra þe we hatað æfensteorra, þonne he
bið west gesewen, þonne tacnnað he æfen.
 39.136.2. Færð þonne æfter þære sunnan on ðære
eorðan sceade oð he ofirnð þa sunnan hindan; cymð wiðforan þa
sunnan up.
 39.136.4. þonne hate we hine morgensteorra, forþam he cymð
eastan up; bodað þære sunnan cyme.
 39.136.5. Sio sunne & se mona habbað todæled betwuht him
þone dæg & þa niht swiðe emne, & swiðe geþwærlice
ricsiað þurh godcundan foresceawunga, & unaþrotenlice þiowiað
þam ælmihtigan Gode oð domes dæg.
 39.136.8. Forþi hi ne læt God on ane healfe þæs heofones
bion, þy læs hi fordon oðra gesceafta.
 39.136.10. Ac gesibsuma God gemetgað ealla gesceafta &
geþwærað þa ðe betwuh him wuniað.
 39.136.11. Hwilum flihð se wæta þæt dryge; hwilum he
gemengeð þæt fyr wið þam cile; hwilum þæt leohte fyr &
þæt beorhte up gewit, & sio hefige eorðe sit þær niðere.
 39.136.14. Be þæs cyninges gebode brengð eorðe ælcne
westm & ælc tudor ælce geare, & se hata sumor drygð &
gearwað sæd & bleda, & westmbæra hærfest bryngð ripa
bleda.
 39.136.17. Hæglas & snawas & se oftræda ren leccað
þæ eorðan on wintra; forþam underfehð sio eorðe þæt sæd
& gedeð þæt hit grewð on lengten.
 39.136.19. Ac se metod eallra gesceafta fet on eorðan ealle
growende westmas & ealle forðbrengð; & gehyt þonne he wyle, &
eowað þonne he wile, & nimð þonne he wile.
 39.136.21. þa hwile þe ða gesceafta þiowiað, sit se
hehsta sceoppend on his heahsetle; þanon he welt þam gewealdleðerum ealle
gesceaftu.
 39.136.23. Nis nan wundor, forþamðe he is cyning & dryhten
& æwelm & fruma & æ & wisdom & rihtwis dema.
 39.136.25. He sent ealla gesceafta on his ærendo, & he het
ealle eft cuman.
 39.136.26. þær se an gestæþþega cyning gif he ne
staþelode ealla gesceafta, þonne wurdon hi ealle toslopene & tostencte,
& to nauhte wurdon ealle gesceafta.
 39.136.28. þeah habbað gemænelice þa ane lufe þæt hi
þeowian swilcum hlaforde, & fægniað þæs þæt he hiora
wealt.
 39.136.30. Nis þæt nan wundor, forþam hi ne mihton elles
bion, gif hi ne ðiowedon hiora fruman.
 39.136.32. ða forlet se Wisdom þæt leoð, & cwæð
to me: Hwæðer ðu nu ongite hwider þios spræce wille?
 40.137.2. ða cwæð ic: Sege me hwider sio wille.
 40.137.2. ða cwæð he: Ic wille secgan þæt ælc wyrd
bio good, sam hio monnum good þince, sam hio him yfel þince.
 40.137.4. ða cwæð ic: Ic wene þæt hit eaðe swa bion
mæge, þeah us hwilum oðer þynce.
 40.137.5. ða cwæð he: Nis þæs nan tweo ðæt ælc
wyrd bið good þara ðe riht & nytwyrðe bið.
 40.137.7. forðæm ælc wyrd, sam hio bio wynsum sam hio sie
unwynsum, forðy cymþ to ðæm goodan þæt hio oðer twega do,
oððe hine þreatige to ðon þæt he bet do þonne he ær dyde,
oððe him leanige þæt he ær tela dyde.
 40.137.10. & eft ælc wyrd þara þe to ðæm yflum
cymð, cymð for þæm twæm þingum, sam hio sie reðe, sam hio sy
wynsum.
 40.137.12. Gif to ðæm yflum cymð reðu wyrd, þonne cymð
he to edleane his yfla, oððe to þreunge & to lære þæt he eft
swa ne do.
 40.137.14. þa ongann ic wundrian, & cwæð: Is þæt
forinweardlice rihtracu þæt þu ðær recst.
 40.137.15. þa cwæð he: Swa hit is swa ðu sægst; ac ic
wolde, gif ðu wolde, ðæt wit unc wenden sume hwile to þises folces
spræce, þylæs hi cweþan þæt wit sprecan ofer monnes gemet.
 40.137.19. ða cwæð ic: Sprec þæt ðu wille.
 40.137.20. ða cwæð he: Wenst þu ðæt þæt ne sie
good þæt nit bið?
 40.137.21. ða cwæð ic: Ic wene þæt hit sie.
 40.137.21. ða cwæð he: ælc wyrd is nyt þara þe
auðer deð, oððe lærð, oððe wyrcð.
 40.137.23. ða cwæð ic: þæt is soð.
 40.137.23. ða cwæð he: Sio wiðerwearde wyrd is ðæm
good þe winnað wið unðeawas & wendað hi to goode.
 40.137.25. ða cwæð ic: Ne mæg ic þæs oðsacan.
 40.137.25. ða cwæð he: Hwæt wenst þu bi þære
goodan wyrde ðe oft cymð to goodum monnum on ðisse weorulde, swylce hit
sie foretacn ecra gooda?
 40.137.28. hwæþer þis folc mæge cweðan þæt hit sie
yfel wyrd?
 40.137.28. ða smearcode ic & cwæð: Ne cwið þæt
nan mon, ac cwið þæt hio sie swiðe good, swa hio eac bið.
 40.138.1. ða cwæð he: Hwæt wenst þu be þære
unwenlicran wyrde þe oft þreatað þa yflan to witnianne?
 40.138.3. hwæðer þis folc wene þæt þæt good wyrd
sie?
 40.138.3. ða cwæð ic: Ne wenað hi no þæt þæt god
wyrd sie, ac wenað þæt hio sie earmlico.
 40.138.5. ða cwæð he: Uton healdan unc þæt wit ne wenen
swa swa þis folc wenð; gif wit þæs wenað ðe þis folc wenð,
þonne forlæte wit ælce gesceadwisnesse & ælce rihtwisnesse.
 40.138.8. ða cwæð ic: Hwy forlæte wit hi a þa ma?
 40.138.8. ða cwæð he: Forðy þe folcisce men secgað
þæt ælc reðu wyrd & unwynsumu sie yfel; ac we ne sculon þæs
gelefan, forðæm þe ælc wyrd bið good, swa we ær spræcon, sam
hio sy reðe, sam hio sie wynsum.
 40.138.12. ða wearð ic afæred & cwæð: þæt is
soð þæt þu sægst; ic nat þeah hwa hit dyrre secgan dysegum
monnum, forðæm his ne mæg nan dysi man gelefan.
 40.138.15. ða onsac se Wisdom sarlice, & cwæð: Forðy
ne scyle nan wis mon forhigan ne to swiðe ymb þæt gnornian, to hwæm
his wise weorðe, oððe hwæðer him cume þe reðu wyrd þe liðu,
ðon ma þe se hwata esne scyle ymb þæt gnornian, hu oft he fiohtan
scyle.
 40.138.19. Ne bið his lof na ðy læsse, ac is wen þæt
hit sie þy mare; swa bið eac þæs wisan med þe mare, þe him
wraðre wyrd & reðre to becymð.
 40.138.21. þi ni sceolde nan wis man wilnian seftes lifes, gif he
ænigra cræfta recð oððe æniges weorðscipes her for weorulde
oððe eces lifes æfter þisse weorulde.
 40.138.24. Ac ælc wis man scyle a winnan ægðer ge wið
þa reðan wyrde ge wið þa wynsuman, þy læs he hine for ðære
wynsuman wyrde fortruwige, oððe for ðære reðan forðence.
 40.138.27. Ac him is ðearf þæt he aredie þone midmestan
weg betweoh þære reðan wyrde & ðære liðan, þæt he ne
wilnige wynsumran wyrde & maran orsorgnesse ðonne hit ge ðonne hit
gemetlic sie, ne eft to reðre, forðæm he ne mæg nauþres ungemet
adriogan.
 40.138.31. Ac hit is on hiora agnum anwealde hwæðre þara hi
geciosen.
 40.138.32. Gif hi þonne þone midmestan weg aredian willað,
þonne sculon hi selfe him selfum gemetgian þa wynsuman wyrde & þa
orsorgan.
 40.139.2. þonne gemetgað him God þa reðan wyrde ge on
þisse weorulde ge on þære toweardan, swa swa hi eaðe adreogan magan.
 40.139.5. Wella, wisan men, wel; gað ealle on þone weg ðe eow
lærað/ þa foremæran bisna þara godena gumena & þara
weorðgeornena wera þe ær eow wæron.
 40.139.7. Eala, ge eargan & idelgeornan; hwy ge swa unnytte
sien & swa aswundne?
 40.139.9. Hwy ge nyllen ascian æfter þæm wisum monnum &
æfter þæm weorðgeornum, hwylce hi wæron þa þe ær eow
wæron?
 40.139.11. & hwy ge þonne nyllen, siððan ge hiora
þeawas geascod hæbben, him onhirian, swa ge swiðost mægen?
 40.139.13. forðæm hi wunnon æfter weorðscipe on þisse
worulde, & tiolodon goodes hlisan mid goodum weorcum, & worhton goode
bisne þæm þe æfter him wæron.
 40.139.15. Forðæm hi wuniað nu ofer ðæm tunglum on ecre
eadignesse for hiora godum weorcum.
 40.139.17. Her endað sio fiorðe boc Boeties, & onginð sio
fifte.
 40.139.19. ða se Wisdom þa þis spell areaht hæfde, þa
cwæð ic: Swiðe riht is þin lar; ac ic wolde þe nu myndgian þære
mænigfealdan lare þe þu me ær gehete be þære Godes
foretiohhunge.
 40.139.22. Ac ic wolde ærest witan æt þe hwæðer
þæt auht sie þæt we oft geherað þæt men cweðað be sumum
þingum þæt hit scyle weas gebyrian.
 40.139.24. ða cwæð he: Me wære leofre þæt ic onette
wið þæs þæt ic þe moste gelæstan þæt ic þe ær gehet,
& þe moste getæcan swa scortne weg swa ic scyrtestne findan meahte to
ðinre cyððe.
 40.139.27. Ac hit is swiðe feor of uncrum wege, of þæm wege
þe wit getiohhod habbað on to farenne; þæt þæt þu me ær
bæde hit wære þeah nyttre to gecerranne & to ongitanne.
 40.139.30. Ac ic ondræde þæt ic þe læde hidres
þidres on ða paðas of þinum wege, þæt þu ne mæge eft þinne
weg aredian.
 40.139.32. Nis hit nan wundor þeah þu getiorie, gif ic þe
læde bi ðæm wege.
 40.139.33. ða cwæð ic: Ne þearft þu no þæt
ondrædan; ac ic bio swiðe swiðe gefægen gif þu me lædst þider
ic ðe bidde.
 40.140.2. ða cwæð he: Ic þe wille læran bispellum, swa
ic þe ealne weg dyde, & þe þeah secgan wille þæt hit nis nauht
þæt mon cwið, þæt ænig þing weas gebyrige.
 40.140.4. Forðæm ælc þing cimð of sumum þingum,
forðæm hit ne bið weas gebyred; ac ðær hit of nauhte ne come
þonne wære hit weas gebyred.
 40.140.7. ða cwæð ic: Ac hwonan com se nama ærest?
 40.140.8. ða cwæð he: Aristoteles min diorling hit gerehte
on þære bec þe Fisica hatte.
 40.140.9. þa cwæð ic: Hu rehte he hit?
 40.140.9. ða cwæð he: Men cwædon gio þonne him hwæt
unwenunga gebirede þæt þæt wære weas gebyred; swylce hwa nu delfe
eorðan, & finde ðær þonne goldhord, ond secge ðonne þæt
þæt sie weas gebered.
 40.140.13. Ic wat þeah gif se delfere þa eorðan no ne delfe,
ne nan mon ær þæt gold þær ne hydde, þonne ne funde he hit no.
 40.140.15. Forðy hit næs na weas funden; ac sio godcunde
foretiohhung lærde þone þe he wolde þæt he gold hydde, & eft
ðone þe he wolde þæt hit funde.
 40.140.20. hwæt we ne ne don, þe sio godcunde foretiohhung
oððe sio wyrd us nede to þam þe we willan.
 40.140.22. Þa cwæð he: We habbað micelne anwalde; nis nan
gesceadwis gesceaft þæt næbbe friodom.
 40.140.23. Se þe gesceadwisnesse hæfð, se mæg deman &
tosceadan hwæs he wilnigan sceal & hwæt he onscunian sceal.
 40.140.25. & ælc mon hæfð þone freodom þæt he
wat hwæt he wile,hwæt he nele; & þeah nabbað ealla gesceadwisa
gesceafta gelicne friodom.
 40.140.28. Englas habbað rihte domas & goodne willan, &
eall þæt hi wilniað hi begitað swiðe eaðe, forðæmþe hi
nanes wos ne wilniað.
 40.140.30. Nis nan þe hæbbe friodom & gesceadwisnesse
buton englum & monnum; þa men habbað simle freodom þy maran þe hi
heora mod near godcundum ðingum lætað, & habbað þæs þy
læssan friodom þe hi hiora modes willan near þisse weoruldare
lætað.
 40.141.3. Nabbað hi nænne freodom þonne hi heora agnum
willum hi selfe unðeawum underðiodað; ac sona swa hi hiora mod
onwendað/ from gode, swa weorðað hi ablende mid unwisdome.
 40.141.6. Swaþeah is an ælmihtig God on his þære hean
ceastre; se gesihð ælces monnes geþoht, & his word & his dæda
toscead, & gilt ælcum æfter his gewyrhtum.
 40.141.9. ða se Wisdom þa þis spell asæd hæfde, þa
ongon he singan & þus cwæð: þeah Omerus se goda sceop, þe mid
Crecum selest was: se was Firgilies lareow; se Frigilius wæs mid
Lædenwarum rum selest.
 41.141.13. þeah Omerus on his leoðum swiðe herede þære
sunnan gecynd & hiore cræftas & hiore biorhto, ne mæg heo þeah
ealle gesceafta gescinan, ne þa gesceafta þe heo gescinan mæg ne mæg
hio ealle endemest gescinan, ne ealle innan geondscinan.
 41.141.17. Ac nis þam ælmihtigan Gode swa, þe is scyppend
ealra gesceafta; he geseohð & þurhseohð ealle his gesceafta
ændemest.
 41.141.19. þone mon mæg hatan buton lease soþe sunne.
 41.141.20. ða se Wisdom þa þis leoð asungen hæfde, ða
geswugode he ane lytle hwile.
 41.141.21. ða cwæð ic: Sum tweo me hæfð swiðe
gedrefed.
 41.141.22. ða cwæð he: Hwæt is se?
 41.141.22. ða cwæð ic: Hit is þæt þæt ðu
sægst þæt God selle ælcum men freodom swa good to donne swa yfel,
swæðer he wille; & þu sægst eac þæt God wite ælc þing
ær hit geweorðe; & þu sægst eac þæt nan þing ne geweorðe
bute hit God wille oððe geðafie; & þu sægst þæt hit scyle
eall faran swa he getiohhod hæbbe.
 41.141.28. Nu wundrie ic þæs hwy he geþafige þæt þa
yflan men hæbben þone freodom þæt hi mægen don swa god swa yfel,
swæðer swa hi willan, þonne he ær wat þæt hi yfel don willað.
 41.142.1. ða cwæð he: Ic þe mæg swiðe eaðe
geandwyrdan þæs spelles.
 41.142.2. Hu wolde þe nu lician gif hwilc swiðe rice cyning
wære & næfde nænne freone mon on eallum his rice, ac wæren
ealle þiowe?
 41.142.4. ða cwæð ic: Ne þuhte me hit no rihtlic, ne eac
nauht gerisenlic, gif him sceolden þiowe men þenian.
 41.142.6. ða cwæð he: þæt wære uncynlicre, gif God
næfde on eallum his rice nane frige gesceaft under his anwalde.
 41.142.8. Forðæm he gesceop twa gesceadwisa gesceafta freo,
englas & men; þæm he geaf micle gife freodomes, þæt hi mosten don
swa god swa yfel, swæðer swa hi wolden.
 41.142.11. He sealde swiðe fæste gife & swiðe fæste
æ mid ðære gife ælcum men oð his ende; ðæt is se freodom
ðæt se mon mot don þæt he wile, & þæt is sio æ þæt
he gilt ælcum be his gewyrhtum ægðer ge on þisse worulde ge on
þære toweardan swa good swa yfel, swæðer he deð.
 41.142.15. & men magon begitan þurh þone freodom swa
hwæt swa hi willað, buton deað hi ne magon forcerran; æc hi hine
magon mid goodum weorcum gelettan, þæt he þe lator cymð; ge furþum
oð oreldo hi hine hwilum gelettað.
 41.142.19. Gif men to goodum weorce ne onhagie, hæbbe goodne
willan; þæt is emngood.
 41.142.20. ða cwæð ic: Wel ðu me hæfst aretne on þam
tweon, & on þære gedrefednesse þe ic ær on wæs be ðæm
freodome.
 41.142.22. Ac ic eom nu giet on micle maran gedrefednesse
geunrotsod, fulneah oð ormodnesse.
 41.142.24. ða cwæð he: Hwæt is sio micle unrotnes?
 41.142.25. ða cwæð ic: Hit is ym ða Godes foretiohhunge;
forðæm we geherað hwilum secgan þæt hit scyle eall swa geweorðan
swa swa God æt fruman getiohhad hæfde, þæt hit ne mæge nan mon
onwendan.
 41.142.28. Nu ðincð me þæt he do woh, þonne he arað
þa goodan, & eac þonne he witnað þa yflan, gif þæt soð is
þæt hit him swa gesceapen wæs þæt hi ne mosten elles don.
 41.142.31. Unnytlice we swincað þonne we us gebiddað, &
ðonne we fæstað, oððe ælmessan sellað, gif we his nabbað ðy
maran þanc þe þa þe on eallum þingum wadað on hiora agenne willan,
& æfter hiora lichoman luste irnað.
 41.143.4. ða cwæð he: þis is sio ealde siofung þe þu
longe siofodes, & manige eac ær ðe; þara wæs sum Marcus, oðre
naman Tullius, þriddan naman he was gehaten Cicero; se wæs Romana
heretoga; se wæs uðwita.
 41.143.7. Se wæs swiðe abisgod mid ðære ilcan spræce,
ac he hi ne meahte brengan to nanum ende.
 41.143.9. Forðy he ne meahte, ne nan mon on þone timan, þa
spræce to nanum ende bringan, forðy hiora mod wæs abisgod on ðisse
weorulde wilnunga.
 41.143.11. Ac ic þe secge, gif þæt soð is þæt ge
secgað, þæt hit wæs unnet gebod on godcundum bocum þæt God
bebead þæt mon sceolde forlætan yfel & don good; & eft se cwide
þe he cwæð: swa mon ma swincð, swa mon maran mede onfehð.
 41.143.15. & ic wundrige hwy þu hæbbe forgiten eall
þæt þæt wit ær spræcon.
 41.143.16. ða cwæð ic: Hwæt hæbbe ic forgiten þæs
þe wit ær spræcon?
 41.143.17. ða cwæð he: Wit sædon ær þæt sio
godcunde foretiohhung ælc god worhte & nan yfel, ne nan ne tiohhode to
wyrcanne, ne næfre ne worhte.
 41.143.20. Ge furðum þæt wit gereahton to goodum þæt
folciscum monnum yfel þuhte; þæt wæs þæt mon wræce &
witnode hwone for his yfle.
 41.143.22. Hu ne sædon wit eac ær on þisse ilcan bec
þæt God hæfde getiohhod freodom to sellanne monnum, & swa dyde.
 41.143.24. & gif hi þone freodom tela gehealdon, þæt he
hi wolde swiðe weorðian mid ece life; & gif hi ðone freodom
forheolden, þæt he hi þonne wolde witnian mid deaðe.
 41.143.27. He tiohhode, gif hi hwæt gesyngoden on ðæm
freodome, þæt hi hit eft on ðæm freodome mid hreowsunga gebeten;
& gif hiora hwylc swa heardheort wære þæt he nane hreowsunge ne
dyde, þæt he þonne hæfde rihtlic wite.
 41.143.30. Ealla gesceafta he hæfde getiohhod þeowu, buton
englum & monnum.
 41.144.1. Forðyþe þa oðra gesceafta þeowe sint, hi
healdað hiora þegnunga oð domes dæg; ac þa men & þa englas,
þe freo sint, forlætað hiora þegnunga.
 41.144.3. Hwæt magon men cweðan þæt sio godcunde
foretiohhung getiohhod hæfde þæs ðe hio ne þurhtuge?
 41.144.5. oððe hu magon hi hi aladian þæt hi ne mægen
good don, nu hit awriten is þæt God gelde ælcum men be his gewyrhtum?
 41.144.7. Hwy sceall þonne ænig mon bion idel, ðæt he ne
wyrce?
 41.144.8. ða cwæð ic: Genoh þu me hæfst gefreolsod
þære tweounge mines modes be þære ascunga þe ic þe ahsade.
 41.144.10. Ac ic þe wolde giet acsian sumre spræce ðe me
ymbe tweoð.
 41.144.11. ða cwæð he: Hwæt is þæt?
 41.144.11. ða cwæð ic: Genog cuð me is þæt God hit
wat eall beforan, ge good ge yfel, ær hit geweorðe; ac ic nat hwæðer
hit eall geweorðan sceal unanwendendlice þæt he wat & getiohhod
hæfð.
 41.144.15. ða cwæð he: Ne ðearf hit no eall geweorðan
unanwendendlice; ac sum hit sceal geweorðan unanwendendlice; þæt bið
þætte ure nedþearf bið, & his willa bið.
 41.144.17. Ac hit is sum swa gerad þæt his nis nan nedþearf,
& þeah ne dereð no þeah hit geweorðe; ne nan hearm ne bið, þeah
hit/ no ne geweorðe.
 41.144.20. Geþenc nu be ðe selfum hwæðer þu ænig
þing swa fæst getiohhod hæbbe þæt þe þince þæt hit
næfre þinum willum onwend ne weorðe, ne þu butan bion ne mæge;
oððe hwæðer þu eft on ængum geþeahte swa twioræde sie
þæt þe helpe hwæðer hit geweorðe, ðe hit no ne geweorðe.
 41.144.25. Fela is þara þinga þe God ær wat ær hit
geweorðe, & wat eac þæt hit dereð his gesceaftum gif hit
gewyrð.
 41.144.26. Nat he hit no forðyþe he wille þæt hit
geweorðe, ac forðy þe he wile forwernan þæt hit ne geweorðe, swa
swa good scipstiora ongit micelne wind on hreore sæ ær ær hit
geweorðe, & hæt fealdan þæt segl & eac hwilum lecgan þone
mæst, & lætan þa bætinge.
 41.144.31. gif he ær þweores windes bætte, warenað he
hine wið ðæt weder.
 41.145.1. ða cwæð ic: Swiðe wel þu min hæfst geholpen
æt þære spræce, & ic wundrige hwy swa mænige wise men swa
swiðe swuncen mid þære spræce, & swa lytel gewis funden.
 41.145.4. ða cwæð he: Hwæs wundrast þu þær swa
swiðe, swa eðe swa hit is to ongitanne?
 41.145.5. Hu ne wast þu þæt manig þing ne bið no ongiten
swa swa hit bið, ac swa swa þæs andgites mæð bið þe
þæræfter spyreð?
 41.145.7. Swilc is se wisdom þæt hine ne mæg nan mon of
þisse weorulde ongitan swilcne swylce he is; ac ælc winð be his andgites
mæðe þæt he hine wolde ongitan gif he meahte.
 41.145.10. Ac se wisdom mæg us eallunga ongitan swylce swylce we
sint, þeah we hine ne mægen ongitan eallunga swylcne swylce he is;
forðæm se wisdom is God.
 41.145.13. He gesihð eall ure weorc ge good ge yfel, ær hi
gewordene sien, oððe furðum geþoht; ac he us ne ned no þy hraðor to
þæm þæt we nede scylen good don, ne us ne wernð þæt we yfel
don, forðæmþe he us sealde freodom.
 41.145.16. Ic þe mæg eac tæcan sume bisne þæt þu
þe yð ongitan meahte ða spræce.
 41.145.18. Hwæt, þu wast þæt gesihð & gehernes
& gefrednes ongitað þone lichoman þæs monnes, & þeah ne
ongitað hi hine no gelicne.
 41.145.20. þa earan ongitað þæt hi geherað, & ne
ongitað hi þeah þone lichoman eallunga swylcne swylce he bið; sio
gefrednes hine mæg gegrapian & gefredan þæt hit lichoma bið, ac
hio ne mæg gefredan hwæðer he bið þe blæc þe hwit, ðe
fæger ðe unfæger.
 41.145.24. Ac sio gesihð æt frumcerre, swa þa eagan on
besioð, hi ongitað ealle þone andwlitan ðæs lichoman.
 41.145.26. Ac ic wolde get reccan sume race, þæt ðu wisse
hwæs þu wundrode.
 41.145.28. ða cwæð ic: Hwæt is þæt?
 41.145.28. ða cwæð he: Hit is þæt se an man ongit
þæt þæt he on oðrum ongit synderlice; he hine ongit þurh þa
eagan synderlice, þurh þa earan synderlice, þurh his rædelsan
synderlice, þurh gesceadwisnesse synderlice, þurh gewis andgit.
 41.145.32. Manige sint cwucera gesceafta unstirende, swa swa nu
scylfiscas sint, & habbað þeah sumne dæl andgites, forðæm hi ne
meahton elles libban, gif hi nan grot andgites næfden.
 41.146.3. Sume magon gesion, sume magon geheran, sume gefredan,
sume gestincan.
 41.146.4. Ac þa styriendan netenu sint monnum gelicran,
forðæm hy habbað eall þæt ða unstyriendan habbað, & eac
mare to; þæt is þæt hi onhyriað monnum; lufiað þæt hi
lufiað & hatiað þæt hi hatiað, & flioð þæt hi
hatiað & secað þæt hi lufiað.
 41.146.8. ða men ðonne habbað eall þæt we ær ymbe
spræcon, & eac to eacan þam micle gife gesceadwisnesse.
 41.146.10. Englas þonne habbað gewiss andgit.
 41.146.10. Forþam sint ðas sceafta þus gesceapene þæt
ða unstyriendan hi ne ahebben ofer þa styriendan, ne him wið ne winnan,
ne þa styriendan ofer þa men, ne þa men ofer þa englas, ne þa englas
wið God.
 41.146.14. Ac þæt is earmlic þæt se mæsta dæl monna
ne secð no þæt þæt him forgifen is, þæt is gesceadwisness; ne
þæt ne secð þæt him ofer is, þæt is þæt englas habbað
& wise men; þæt is gewis andget.
 41.146.17. Ac mest monna nu onhyreð nu neatum on þam þæt
hi willniað woruldlusta swa swa netenu.
 41.146.18. Ac gif we nu hæfdon ænigne dæl untwiogendes
andgites swa swa englas habbað, þonne mihte we ongiton þæt þæt
andget bið micle betere þonne ure gesceadwisnes se.
 41.146.21. þeah we fela smean, we habbað litellne gearowitan
buton tweon; ac þam englum nis nan tweo nanes þæra þinga þe hi
witon.
 41.146.23. forþi is hiora gearowito swa micle betra þonne ure
gesceadwisnes se, swa ure gesceadwisnes is betere þonne nytena andgit sie,
oððe þæs gewittes ænig dæl þe him forgifen is auþer oððe
hrorum neatum oððe unhrorum.
 41.146.26. Ac uton nu habban ure mod up swa swa we yfemest mægen
wið þæs hean hrofes þæs hehstan andgites, þæt ðu mæge
hrædlicost cumon & eðelicost to þinre agenre cyððe þonan þe
ðu ær come.
 41.146.29. þær mæg þin mod & þin gesceadwisnes
geseon openlice þæt þæt hit nu ymb tweoð ælces þinges,
ægþer ge be þære godcundan foresceawunge þe we nu oft ymb
spræcon, ge be urum frydome, ge swa be eallum þingum.
 41.147.1. ða se Wisdom þa þis spell asæd hæfde, þa
ongan he singan & þus cwæð: Hwæt, þu miht ongitan þæt
manig wyht is mistlice ferende geond eorþan, & sint swiðe ungelices
hiwes, & ungelice farað.
 41.147.4. Sume licgað mid eallon lichoman on eorþan, & swa
smuhende farað þæt him nauþer ne fet ne fiðeras ne fultumað.
 41.147.6. & sume bið twiofete, sume fiowerfete, sume
fleogende, & ealle þeah bioð ofdune healde wið þære eorðan,
& þider willniað, oððe þæs þe hi lyst oððe þæs þe
hi beþurfon.
 41.147.9. Ac se mann ana gæþ uprihte; þæt tacnað
þæt he sceal ma þencan up þonne nyðer, þi læs þæt mod sie
nioðoror þonne ðe lichoma.
 41.147.10. ða se Wisdom ða ðis leoð asungen hæfde, ða
cwæð he: Forðy we scoldon ealle mægene spyrian æfter Gode,
þæt we wissen hwæt he wære.
 42.147.13. ðeah hit ure mæð ne sie þæt we witen hwylc
he sie, we sculon þeah be þæs andgites mæðe þe he us gifð
fandian; swa swa we ær cwædon þæt mon scolde ælc þing ongitan
be his andgites mæþe, forðæm we ne magon ælc þing ongitan swylc
swylce hit bið.
 42.147.17. ælc gesceaft ðeah ægðer ge gesceadwis ge
ungesceadwis þæt sweotolað þæt God ece is, forðæm næfre swa
manega gesceafta & swa micla & swa fægra hi ne underðiodden
læssan gesceafte & læssan anwalde þonne hi ealle sindon, ne
furðum emnmiclum.
 42.147.22. ða cwæð ic: Hwæt is ecnes?
 42.147.23. ða cwæð he: þu me ahsast micles &
earfoðes to ongitanne; gif þu hit witan wilt, ðu scealt habban ær
þines modes eagan clæne & hlutor.
 42.147.25. Ne mæg ic ðe nauht helan ðæs ðe ic wat.
 42.147.26. Wast þu þæt þreo ðing sindon on þis
middangearde?
 42.147.27. An is hwilendlic, ðæt hæfð ægðer ge
fruman ge ende; & ic nat ðeah nanwuht ðæs ðe hwilendlic is,
nauðer ne his fruman ne his ende.
 42.147.29. Oðer ðing is ece, þæt hæfð fruman &
næfð nænne ende; & ic wat hwonne hit onginð, & wat þæt
hit næfre ne geendað; þæt sint englas & monna saula.
 42.148.3. þridde ðing is ece buton ende & buton anginne;
þæt is God.
 42.148.4. Betweoh þæm þrim is swiðe micel toscead.
 42.148.4. Gif wit þæt eall sculon tosmeagan, þonne cume wit
late to ende þisse bec, oððe næfre.
 42.148.6. Ac an þing ðu scealt nede þæran witan: forhwy
God is gehaten sio hehste ecnes.
 42.148.7. ða cwæð ic: Hwy?
 42.148.8. ða cwæð he: Forðon þe we witon swiðe lytel
ðæs þe ær us wæs buton be gemynde & be geæscum, & get
læsse þæs ðe æfter us bið.
 42.148.10. þæt an us is gewislice andweard þæt þe
þonne bið; ac him is eall andweard, ge þætte ær wæs, ge
þætte nu is, ge þætte æfter us bið; eall þæt is him
andweard.
 42.148.13. Ne wexð his wela na, ne eac næfre ne wanað.
 42.148.13. Ne ofman he næfre nane wuht, forðæm he næfre
nauht ne forgeat.
 42.148.14. Ne secð he nanwuht, ne ne smeað, forðæmþe he
hit wat eall.
 42.148.16. Ne secð he nanwuht, forðy he nanwuht ne forleas.
 42.148.16. Ne eht he nanre wuhte, forðy hine nanwuht ne mæg
flion; ne ondræt he him nane wuht, forðæm he næfð nænne ricran
ne furðum nænne gelican.
 42.148.19. Simle he bið gifende, & ne wanað his næfre
nauht.
 42.148.20. Symle he bið ælmihtig, forðæm he symle wile
good & næfre nan yfel.
 42.148.21. Nis him nanes þinges nedþearf.
 42.148.22. Symle he bið lociende, ne slæpð he næfre.
 42.148.22. Symle he bið gelice manþwære.
 42.148.23. Symle he bið ece, forþæm næfre sio tid næs
þæt he nære, ne næfre ne wyrð.
 42.148.24. Simle he bið freoh, ne bið he to nanum weorce
geneded.
 42.148.25. For his godcundlicum anwalde he is æghwær
andweard.
 42.148.26. His micelnesse ne mæg nan man ametan; nis þæt
ðeah no licumlice to wenanne, ac gastlice, swa swa nu wisdom is &
rihtwisnes, forðæm he þæt is self.
 42.148.29. Ac hwæt ofermodie ge þonne, oððe hwy ahebbe ge
eow wið swa heane anwald?
 42.148.30. forðæm ge nauht wið hine don ne magon;
forðæm se eca & se ælmehtga symle sit on þæm heahsetle his
anwaldes; þonan he mæg eall gesion, & gilt ælcum be þam swiðe
rihte æfter his gewyrhtum.
 42.148.33. Forðæm hit nis no unnet þæt we hopien to Gode,
forðæm he ne went no swa swa we doð.
 42.149.2. Ac biddað hine eadmodlice, forðæm he is swiðe
rummod & swiðe mildheort.
 42.149.3. Hebbað eower mod to him mid eowrum hondum, &
biddað þæs þe riht sie & eower þearf sie, forðæm he eow
nele wyrnan.
 42.149.5. Hatiað yfel & fleoð swa ge swiðost mægen;
lufiað cræftas, & folgiað þæm.
 42.149.7. Ge habbað micle nedðearfe þæt ge symle wel don,
forðæm ge symle beforan þam ecan & þæm ælmihtgan Gode doð
eall þæt þæt ge doð; eall he hit gesihð, & eall he hit
forgilt.
 42.149.11. DRIHTEN ælmihtiga God, wyrhta & wealdend ealra
gesceafta, ic bidde þe for þinre micelan mildheortnesse & for þære
halegan rode tacne, & for Sancta Marian mægðhade, & for Sancte
Michaeles gehyrsumnesse, & for ealra þinra halgana lufan & heora
earnungum, þæt þu me gewissige bet þonne ic awyrhte to þe.
 42.149.16. & gewissa me to þinum willan & to minre sawle
þearfe bet þonne ic sylf cunne; & gestaþela min mod to þinum willan
& to minre sawle þearfe; & gestranga me wið þæs deofles
costnungum; & afyrra fram me þa fulan galnysse & ælce
unrihtwisnysse; & gescylde me wið minum wiðerwinnum gesewenlicum &
ungesewenlicum.
 42.149.21. & tæc me þinne willan to wyrcenne, þæt ic
mæge þe inweardlice lufian toforon eallum þingum mid clænum geþance
& mid clænum lichaman; forþon þe þu eart min sceoppend, & min
alesend, min fultum, min frofer, min trewnes, & min tohopa; si þe lof
& wylder nu & a a a to worulde buton æghwilcum ende.
 42.149.26. Amen.

END_TEXT
START_TEXT

SolilPref
B9.4.1.
St. Augustine, Soliloquies, Preface: Endter 1922, 1-2; corrections by Carnicelli 1969, and by MS.



 1.1. Gaderode me þonne kigclas, and stuþansceaftas, and
lohsceaftas and hylfa to ælcum þara tola þe ic mid wircan cuðe, and
bohtimbru and bolttimbru, and, to ælcum þara weorca þe ic wyrcan cuðe,
þa wlitegostan treowo be þam dele ðe ic aberan meihte.
 1.5. Ne com ic naþer mid anre byrðene ham þe me ne lyste
ealne þane wude ham brengan, gif ic hyne ealne aberan meihte.
 1.7. On ælcum treowo ic geseah hwæthwugu þæs þe ic
æt ham beþorfte.
 1.8. Forþam ic lære ælcne ðara þe maga si and manigne
wæn hæbbe, þæt he menige to þam ilcan wuda þar ic ðas
stuðansceaftas cearf, fetige hym þar ma, and gefeðrige hys wænas mid
fegrum gerdum, þat he mage windan manigne smicerne wah, and manig ænlic
hus settan, and fegerne tun timbrian, and þær murge and softe mid mæge
on eardian ægðer ge wintras ge sumeras, swa swa ic nu ne gyt ne dyde.
 1.15. Ac se þe me lærde, þam se wudu licode, se mæg gedon
þæt ic softor eardian mæge ægðer ge on þisum lænan stoclife
be þis wæge ða while þe ic on þisse weorulde beo, ge eac on þam
hecan hame ðe he us gehaten hefð þurh scanctus Augustinus and sanctus
Gregorius and scanctus Ieronimus, and þurh manege oððre halie fædras.
 1.20. Swa ic gelyfe eac þæt he gedo for heora ealra earnunge,
ægðer ge þisne weig gelimpfulran gedo, þonne he ær þissum wes, ge
hure mines modes eagan to þam ongelihte, þæt ic mage rihtne weig aredian
to þam ecan hame and to þam ecan are, and to þare ecan reste þe us
gehaten is þurh þa halgan fæderas. sie swa.
 2.1. Nis hit nan wundor þeah man swilc ontimber gewirce, and
eac on þare lade and eac on þære bytlinge; ac ælcne man lyst,
siððan he ænig cotlyf on his hlafordes læne myd his fultume getimbred
hæfð, þæt he hine mote hwilum þar on gerestan, and huntigan, and
fuglian, and fiscian, and his on gehwilce wisan to þere lænan tilian,
ægþær ge on se ge on lande, oð þone fyrst þe he bocland and
æce yrfe þurh his hlafordes miltse geearnige.
 2.8. Swa gedo se weliga gidfola, se ðe egðer wilt ge þissa
lænena stoclife ge þara ecena hama.
 2.9. Se ðe ægþer gescop and ægðeres wilt, forgife me
þæt me to ægðrum onhagige: ge her nytwyrde to beonne, ge huru þider
to cumane.
 2.13. Agustinus, Cartaina bisceop, worhte twa bec be his agnum
ingeþance; þa bec sint gehatene Soliloquiorum, þat is, be hys modis
smeaunge and tweounga, hu hys gesceadwisnes answarode hys mode þonne þæt
mod ymbe hwæt tweonode, oðþe hit hwæt wilnode to witanne, þæs
þe hit ær for sweotole ongytan ne meahte.

END_TEXT
START_TEXT

Solil 1
B9.4.2.
St. Augustine, Soliloquies, Book 1: Endter 1922, 2-55; corrections by Carnicelli 1969, and by MS.



 2.20. Ða reahte he hys mod for oft geasciende and smeagende
mislicu and selcuð þing, and ealles swiðust ymbe hyne sylfne, hwæt he
sylf wære: hwæþer hys mod and hys sawel deadlic were and gewitendlice,
þe heo were a libbendu and ecu; and eft ymbe hys god: hwæt he were, and
hwilce he were, and hwilc good him were betst to donne, and hwilc yfel betst to
forletende.
 3.1. Augustinus: þa answarode me sum ðing, ic nat hwæt,
hweðer þe ic sylf þe oðer þing; ne þæt nat, hwæðer hit
wæs innan me ðe utan, butan þæs ic soðlicost wene, þat hyt min
sceadwisnes were.
 3.5. And þa cwæð heo to me: gyf ðu enigne godne heorde
hæbbe, þe wel cunne healdan þæt þæt ðu gestreone and him
befæste, sceawa hyne me. gyf þu þonne nanne swa geradne næbbe, sec
hyne oð þu hyne finde; forþam þu ne meaht ægðer ge ealne weig
ofor þam sittan ðe þu gestryned hæfst and healdan, ge eac maran
strynan.
 3.11. Ða cwæd ic: hwam wille ic ælles befæstan þæt
ic elles gestryne, butan minum geminde?
 3.13. Þa cwæd heo: is þin gemind swa mihtig þæt hit
mage eall gehealden þæt þu geðengst and hym bebeotst to healdenne?
 3.15. Ða cwæð ic: nese, la nese; ne min ne nanes mannes nis
to þam creftig þæt hit mage eall gehæaldan þæt him me on
befæst.
 3.18. Þa cwæð heo: befæste hit þonne bocstafum and
awrit hit; ac me þincð þath þeah, þæt þu si to unhal þæt
ðu ne mage hit æall awritan; and þeah þu æall hal were, þu
beþorftest/ þæt ðu hæfdest digele stoge and æmanne ælces
oðres þinges, and fæawa cuðe men and creftige mid þe ðe nan wiht
ne amyrdan, ac fultmoden to þinum crefte.
 4.1. Ða cwæd ic: Ic nebbe nan þara: ne þonne æmenne,
ne oðera manna fultum, ne swa dygela stowe þæt me to swilcum weorce
onhagie; forði ic nat hwæd ic don sceal.
 4.4. Þa cwæd heo: nat ic þonne nanwiht betere þonne þu
ðe gebidde.
 4.5. Wilna ðe to gode, hælend modes and lichaman, þæt
ðu mage þurh ða hele begitan þæt ðæt þu wilnast; and þonne
þu ðe gebeden hæbbe, awrit þonne þæt gebed, þi læs þu hit
forgyte, þæt þu si ðe werðer þines creftest, and gebyde þe
feawum wordum deoplice mid fulle angitte.
 4.10. Ða cwæð ic: Ic do swa ðu me lærst, and cwæd
þa: DRIHTEN, þu ðe eart scypend ealra gesceafta, forgyf me ærest
þæt ic þe cunne rihtæ and gescæadlice biddan, and þæt ic mage
geearnian þæt ic si wurðe þæt ðu me for ðinre mildheortnesse
alyse and gefreolsige.
 4.14. Ic clypie to þe, dridten, þu þe æall gewortest
þæt þe æalles geweorðam ne mihte, ne æac wunian ne mihte butan
þe.
 4.16. Ic clypie to þe, drihten, þu þe nane gesceaftas ne
forlæst to nahte weorðam.
 4.17. To þam ic clypige, þe æalle gesceafta smicere gewordte
butan ællcum andweorce.
 4.19. To þe ic clypige, þe nefre nan yfel ne worhtest, ac
ælc god weorc worhtest.
 5.1. To þam ic clypige, þe getæcd feawum wisum mannum
þæt yfel naht ne byð.
 5.3. Drihten, þu þe eall medemu geworhtest and naht unmedemes,
þe nis nan gesceaft wiðerweard; þeah hwylc wille, heo ne mæg; ac þu
hy hæfst æalle gesceapene gebyrdlice and gesome, and to þam
geþwære þæt heora nan ne mæg oðerne mid ælle fordon.
 5.7. Ac simle þæt unwlitige wlitigað þæt wlitige.
 5.8. To ðe ic clypige, þu þe lufað æall þæt þe
lufian mæg: ge þa þe wytan hwæt hi lufiað, ge þa þe nyton
hwæt hi lufiað; ðu þe gesceope eall gesceaftas butan ællcum yfele
swiþe goode; þu þe nelt þe eallunga geeowian openlice nanum oðrum
buton þam, þam þe geclænsode beoð on heora mode.
 5.12. Ic clypige to þe, drihten, forþam þu eart fæder
soðfestnesse, and wisdomes, and soþes lyfes, and þæs hehstan lyfes,
and þara hehstan gesælþe, and þas hehstan goodes, and þara hehstan
beorhtnesse, and þæs angitlican leohtes, ðu þe ært feder þæs
suna þe us awehte and gyt wrehð of þam slepe ure synna, and us mannað
þæt we to þe becumen.
 5.19. Ðe ic bydde, drihten, þu þe æart seo hehsten
soðfæstnesse, and for þe hyt is soð æall þætte soð is.
 5.20. Ic þe bydde, driten, ðu þe æart se hehstan wysdon,
and þurh þe sint wyse æalle þa þe wyse sint.
 6.1. Ic þe bidde þe, drihten, þu þe æart riht lif, and
þurh þe lybbað æall þa þe lybbað.
 6.2. Þu eart seo hehste gesælð, and for þe sint geselige
æalle þa þe geselige synt.
 6.3. Þu æart þæt hehste god and se hehsta wlite, and
þurh/ þe is god and wlitig eall þætte god ys and wlityg.
 6.5. Ðu þe æart þæt andgitlice leoht, þurh þe man
ongit.
 6.6. Ic þe bydde, drihten, þu þe æales middangeardes
wealst, þu þe we ne magon lichamlice ongytam, naþer ne mid eagum, ne mid
swece/, ne mid earum, ne mid smecce, ne mid hrine; and swa þeah swilce æ
swylce we habbað, and swylce þæawas swylce we habbað, ealle þa
þe god sint we namon of þinum rice, and of þinum rice we bysniað eall
þæt we godes doð.
 6.12. Forþamþe ælc þara afealð þe þe flygð, and
ælc/ þara arist þe to þe gecyrð, and ælc þara astynt þe on
ðe gewunat, and se swelt ðe ðe eallunga forleð, and se acucað þe to
þe gecyrð, and se lufað soðlice þe on þe þurhwunað.
 6.16. Ne forlæt þe nan þe gewityg byt, ne þe nan ne secð
butan wys, ne þe nan eallunga ne gemet buton geclænsod; ðæt ys,
þæt man forwirðe, þæt man þe forlete.
 7.2. Se se þe lufað, se þe sæcð; se se þe fylið, se
þe hæfð.
 7.3. Ðine treowða, þe þu us sealdest, us aweccað of ðam
slepe ure sinna.
 7.4. Ure toopa us ahefð to þe.
 7.4. Vre luuu, þe ðu us sealdest, us gefæstnað to þe.
 7.5. Þurh þe we ofercumað ure feond, ægþær ge
gastlice ge lichamlice.
 7.6. Ðu þe æart forgyfendde, cum to me and gemylsa me;
forþamþe þu mycela gyfta us sealdest, þæt ys, þæt we nefre
æallunga ne forwurðaþ swa þæt we to nawcte weorðam.
 7.10. Drihten, þu þe us manast þæt we wacian, ðu us
sealdeste gesceadwisnesse þæt we magon toseðan and tosceadan good and
yfel, and fleon þad yfel.
 7.12. Þu þe us sealdest þæt geþyld, þæt we us ne
forþohton on nanum geswince ne on nanum ungelimpe.
 7.13. Nys þæt nan wundor, forðam þu swiðe wel ricsast
and gedæst þæt we ðe wel þeawiað.
 7.15. Ðu us wel lerdest þæt we ongeatan þæt us wæs
fremde and lene þæt ðæt we iu wendon þæt ure agen were,
þæt ys, weoruldwela; and þu us æac lærdesd þæt we ongeatan
þæt ðæt ys ure agen þæt we ieo wendon þæt us fremde were,
þæt ys, þæt heofonrice ðæt we þa forsawon.
 7.19. Ðu þe us lærdest þat we nawt unalyfdes dydon, and
æac lærdest þæt we ne unrotsodon, þæah us ure speda wanodon.
þu/ þe us lærdesd þæt we underþieddan urne lycuman ure mode.
 8.1. Ðu þe oferswiðdest ðonne deað, þe þu sylf arise
and æac dest þæt ealle men arisað. þu þe us æalle
gewurþugast/ to þe, and us geclensast of æallum urum synnum, and us
gerihtwisast, and ure bene gehyrest. ðu þe us gedydest þines hyredes, and
þu þe us lerst ealle rihtwysnesse, and us simle good lerst and simle us
good dest, and us ne forlæst unryhtum hlaforde ðeowian, swa we geo dydon.
þu us clypast to urum wege, and us geledest to þære dura, and us ða
untynst, and us sillest þonne hlaf eces lyfes and þone drinc of lyfes
wylle.
 8.9. Ðu þe þreatast men for heora sinnum, and þu þe
lerst þæt hy rihte domas deman and rihtwisnesse don. ðu us getrymedest
and gyt trymest on urum geleafum, þæt us ne magon þa ungelyfædan
amirram. þu us sealdest and gyt silst þæt angyt, þæt we ofercumað
þone dwolan þara þe wenað þæt manna sawla næbben nan edlean
æfter þisse worulde heora gearnunge: swa godes swa yfeles, swæðer hi
her doð.
 8.16. Þu þe us alysdest of ðam þeowdome oðera gesceafta,
ðu us simle gearwast æce lyf, and us æac gyrwast to þam æcan
lyfe.
 9.1. Cum me nu to fultome, þu þe æart ana, ece, and soð
goð þrinnesse: fæder, and sunu, and se haliga gast, buton ælcere
todelennesse oððe onhwærfednesse, and butan elcere neode oððe
unmihte, and butan deaðe. þu þe simle swa wunast on þere hehstan
beortnesse, and on þære hehstan gestæðþinesse, on þere hehstan
anmodnesse, and on þere hehstan genyhte.
 9.7. Forðam þe nanes godes nis wana, ac þu simle wunast swa
ful ælces goodes on ecnesse. þu eart fæder and sunu and se halgan
gast.
 9.9. Þe ðeowiað ealle ða gesceaftas ðe þu gesceope;
ðe ys ælc god sawl underþaed. be þinre hese hweorfð seo heofene and
eall tungla heora rina behealdað; be þinre hese seo sunne bringð leohtne
dæg, and se mona leoht on nyht; be þara anlicnesse þu astyrst and
wildest æallum þis middangearde, swa þæt ealle gesceafta wrixliað
swa dæg and nyht.
 9.14. Ðu recst þæt gear and redst þurh þæt gewrixle
þara feower tyda, þæt ys, lencten and sumer and herfest and winter.
 9.17. Þara wrixlað ælc wyð oððer and hwerfiað, swa
þat heora ægðer byð eft emne þat þæt hyt ær wæs, and
þær þær hyt ær wes; and swa wrixlað eall tungla and hwerfiað
on þam ylcan wisan; and eft se and ea on ða ylcan wisan hweorfiað.
 9.21. Ealle gescæafta wrixliað: sume þeah on oððer
wyssan, swa þat þa ylcan eft ne cumæð þær ðær hy er weron,
eallunga swa swa hy er weron.
 10.2. Ac cumað oðre for hy, swa swa leaf on treowum; and
æpla, and gears, and wyrtan, and treoweu foraldiað and forseriað; and
cumað oððer grenu: wexað, and gearwað, and ripað, for þat hy eft
onginnað searian; and swa eall nytenu and fugelas, swelces ðe nu ys lang
æall to arimanne.
 10.6. Ge furþum manna lichaman forealdiað, swa swa oðre
gesæaftas ealdiat.
 10.8. Ac swa swa hy ær wurðlicor lybbað þonne treowu
oðþe oðre nytenu, swa hy eac weorðfulicor arisað on domes dæge,
swa þæt nefre syððam þa lichaman ne geendiað ne ne forealdiað;
and þeah se lichaman er were gemolsnod, þeah wæs seo sawl simle
lybbende, siððam heo ærest gesceapen wes.
 10.13. And æalle þa gesceaftas þe we embe sprecað, þeah
heo us þince ungeþwære and ungestæðþie, hy habbað þeah
sumne dæl gestæþinesse, forðam hy sint gebridloð mid ðam bridle
godes bebodu.
 10.16. Se god sealde fridom manna saulum, þæt hy moston don
swa good swa yfel, swæðer hy woldon, and gehet good eadlean ðam
weldondum, and yfel þam yfeldedum.
 10.18. Mid ðam gode ys gegyered se æwilm ælces godes, and
þanan ys gegyered and forlæten ælc good to us þara þe we habbat.
 10.21. Se us gescylt wið ællum yfellum.
 10.21. Nys naht ofor hyne.
 10.21. Ac æalle þing synt under hym, oððe mid hym,
oððe on hym.
 10.22. He geworhte man to hys anlicnesse; and æalc þara manna
þe hine silfne ongyt, he ongyt þæt þis is eall soð.
 10.24. To þam gode ic clypie and cweðe: gehieræ, gehyre me,
drihten, forþam þu eart min god, and min drihten, and min feder, and min
sceapend/, and min gemetgyend, and min toopa, and min sped, and min
wyrðscipe, and min hus, and min edel, and min hæle, and min lyf. gehyre,
gehyre me, drihten, þi ðine þeawa þe feawa ongytat.
 11.6. Þe anne ic lufige soðlice ofer æalle oðre þing,
þe ic sece, þe yc folgige, þe ic eom gearw to þeowianne. under þinum
anwealde ic wilnie to wunienne, forðam þu ana rihtwislice ricsast.
 11.9. Ic þe bydde þæt ðu me bebeode þæt þæt þu
wille.
 11.10. Ac gehæl mine eahgan and untyn, þæt ic mage geseon
þine wundru, and adrif fram me dysig and ofermæto, and sile me wisdom,
þæt ic mage þe ongytan, and getæc me þider ic me beseon sceolde to
þe, það ic þe þær gehawian mæge; ðonne gelyfæ ic þæt
ic do lustlice þæt þæt ðu me bebeodest.
 11.15. Ic þe halsie, ðu arfæsta, wel wilende, and wel
wyrcende drihten, þæt þu me underfo, ðinne flyman, forðam ic wes geo
þin; and þa fleah ic fram þe to deofle and fuleode hys willan, and micel
broc geðolede on hys þeowdome.
 11.18. Ac gyf þe nu þincð swa swa me ðincð, genoh lange
ic þolede þa witu ðe ic nu hwile þolode, and leng þeowede þinum
feondum/ ðonne ic sceolde, þam ilcum ðe þu gehæfst under þinum
fotum/ genoh lange ic wæs on þam bysmore and on þære sceame þe hy
me on gebrohton.
 12.2. Ac onfoh me nu, þinne agene þeawa, for ic eom fleonde
fram hym.
 12.3. Hwæt, hy me underfungon ær, ða ic sceoc fram ðe to
hym.
 12.4. Ne agyf me næfre eft hym, nu ic þe gesoht hæbbe.
 12.5. Ac untin me þine dura, and tæc me hu ic scile tocuman.
 12.6. Nebbe ic þe nanwiht to bringende butan goodne willan.
 12.7. Forðam ic silf nanwyht ælles næbbe; ne ic nanwiht
betere nat þonne ic lufige þæt heofenlice and þæt gastlice ofer
þis æordlice, swa ic æac do, god feder, forðam ic me nanwiht betere
nat þonne þæt.
 12.10. Ac ic nat hu ic sceal nu cuman to ðe, butan þu me lere.
 12.11. Ac getæc hit me, and gefultuma me. gef ðe þurh treowa
findon þa ðe þe findon, sile me þa treowa; gyt gyf ðe þurht
oðerne creft hwilcne findan þa ðe þe findan, forgyf me þone creft.
 12.14. Gyf þe þurh wysdom findon þa ðe þe findon, forgyf
me þonne wysdom.
 12.15. Iec on me þone geleafan, and iæc on me þone
toopan þæs æcan lyfes, and þine lufe geiec on me.
 12.17. Eala, hu þin godnes is to wundrienne, forþem heo is
ungelic æallum goodum.
 12.19. Ic wilnege cuman to þe, and ðes æalles þe ic on
ðam wege habban þearf, Ic wilnige to þe, and þæs swiðost ðe ic
butan to þe cuman ne meg.
 13.1. Gyf þu me forlest, þonne forwurþe ic; ac ic wat þeah
þæt þu me nealt forleten butan ic þe forlæte; ne ic æac nelle
forlete þe, forðam þu æart þæt hehstæn good.
 13.4. Nis nan þara ðe þe rihte sehð þæt he þe ne
finde.
 13.4. Ðe ana þe ariht secð, þe ðu onriht lerst þæt
hy ðe secan, and heom getecst hu hy secan scylon.
 13.6. Wel la, god feder, wel alyse me of ðam gedwolan þe ic on
oð þisum dwealde and gyt on dwolige, and getæc me þone weg þe nan
feond me on gemetæ, ær ic to þe cume.
 13.9. Gyf ic nanwiht ofer þe ne lufige, Ic þe halsige þæt
ic þe gemete; and gyf ic æniges þinges ungemetlice and unrihlice
wilnige, gefreo me þæs, and gedo me þæs wyrðne þæt ic þe
mote geseon.
 13.13. Ðu, se aldsta feder, and þu wisesta, ic þe befæste
mynne lycuman, þat þu hine gehealde halne.
 13.14. Ic nat þeah hwes ic þer bydde, hweðer ic bydde nyttes
þe unnittes me sylfum, oððe þam freondum þe ic lufige and me
lufiað/; ne þæt nat hu lange ðu hyne wil hæalne gehealdan.
 13.17. Forþi ic hine befeste ðe and bebeode, forðam þu bet
wast þonne ic wite hwæs ic ðerf.
 13.18. Forðam ic þe bydde þæt þu me simle lere þa
hwile þe ic on þisum lycuman and þisse weorulde sie, and fultuma me
þæt ic simle þone ræd arædige ðe þe licworðe si, and me for
bam lyfum best and rihtwyrðost si.
 13.22. And nu gyt ofer æall oðre þing ic þe geornlicost
bydde þæt þu me ealunga to þe gecyrran wille, and ne læd me
nanwiht oferwinnan on þis wege, þat ic ne mage cuman to þe; and
geclænsa me ða hwile ðe ic on þisse worulde si, and gedo me
unmodigne.
 14.4. Sile me ofereda; do me gesceadwisne, and rihtwisne, and
foreþancfulne, and fulfremdne; and, god, gedo me lufiende and onfundne
þines wisdomes, and gedo me wyrðne, þæt ic si wyniende in þinum
eadegan rice; si hit swa.
 14.8. ÞA cwæð ic: nu ic habbe gedon swa þu me lerdest.
 14.8. Nu ic me gebæd swa swa þu me lerdest.
 14.10. Þa answarode me min gesceadwisnes and cwæd: Ic geseo
þæt þu þe gebæde.
 14.11. Ac seige nu hwæs þu earnodest, oððe hwæt þu
habban woldest.
 14.13. Þa cwæð ic: ic wolde ongytan eall and witan hwæt
ic nu sang.
 14.15. Ða cwæð heo: gadera þonne of ðam eallum þe þu
ðær embe sunge þæt ðæt þe þince þæt þe mæst neod
sy, and mæst þerf to witande, and befoh hyt þonne mid feawum wordum, and
sege hit me.
 14.19. Þa cwæð ic: ic þe secge sona: god ic wolde
ongytan, and mine agene saule ic wolde witan.
 15.1. Ða cwæð heo: woldest þu awiht ma witan?
 15.2. Ða cwæð ic: fela me lyste witan ðes þe ic nat; ne
lyst me þeah nanes þinges swiðor to witanne þonne þises.
 15.4. Ða cwæð heo: spura þanne æfter, and sæc
þæt þu acsast, and sege me ærest hwæt þu cuðlicost wite, and
cwæt þonne to me: genoh cuð me byd god and min sawel, gyf hi me beoð
swa cuðe swa þis þing.
 15.8. Ða cwæð ic: nat ic nan ðing me swa cuð swa ic
wolde það me god were.
 15.10. Þa cwæð heo: hwæt magon we his þonne don, gyf
þu nast þæt gemet?
 15.11. Þu sceoldest witan hwenne þe genoh þuhte, and gyf ðu
efre to ðam becume, þæt þu þonne ofer þæt ne eodest, ac sohtest
æalles hwæt, þe les þu anes hwæt woldest and wylnodest ofer
gemet.
 15.15. Ða cwæð ic: Ic wot hwet þu woldest: ic þe sceolde
tæcan be sumere bisene.
 15.16. Ac ic ne mæge, forðamþe ic nat nanwiht godes gelices,
þæt ic mæge cwæðan to þe: ðus geara ic wolde cunnan good swa
ic þis þing can.
 15.19. Ða cwæt heo: hic wondrie þin, hwi þu secge þæt
þu gode nawiht gelices nyte, and furþan gyt nast hwilc he ys.
 16.1. Ða cwæð ic: gyf ic wiht him gelicæs wiste, ic wolde
það lufian swiðe swiðlice.
 16.2. Nu ic þonne nat nanwiht him gelices, nu ne lufige ic
nanwiht buton hine and mine agene saule; and ic nat þeah hwilc ðara aðer
ys.
 16.5. Ða cwæð heo: þu cwest þæt þu ne lufiæ
nanwyht butan god and þine sawle; gyf ðonne þæt swa is, ne þu
ðonne nanne oðerne freond ne lufast?
 16.8. Ða cwæð ic: hwi gyf ic sawle lufige, hu ne lufige ic
minne freond?
 16.9. Hu ne hæfð he sawle?
 16.10. Ða cwæð heo: gyf þu þinne freond forði lufast
þe he sawle hæfð, hwi ne lufast þu þonne ælc þing þe sawle
hæfð?
 16.12. Hwi ne lufast þu mys and flæa?
 16.13. Ða cwæð ic: Ic hi ne lufige, forþiþe hi sint
flesclicu nytenu, nes men.
 16.15. Ða cwæð heo: hu ne habbat þine freond eac licuman
swa swa nytenu?
 16.17. Þa cwæð ic: ne lufige ic hi na forði, ac
forðamþe hi men sint and habbað gesceadwisnesse on hera mode, þa ic
lufige ge furðum on þeawum.
 16.19. Þa þe ic hatige, ða ic hatige forþiþe hi þæt
god þære gesceadwisnesse wendað on yfel; forðam me hys egðer þara
alyfad: ge þæt good to lufianne ge þæt yfel to hatianne.
 16.22. Forðam ic lufige ælcne minra freonda: sume læsse,
sume swyðor and ælcne þara ðe ic ma lufige þonne oðerne, Ic hine
lufige swa mycele ma þonne ðone oðerne swa ic ongyte þæt he betran
willan hæfð þonne se oðer, and his gesceadwisnesse nyttran willan to
donne.
 17.5. Ða ceweð heo: genoh wel ðu hyt ongitst, and genoh
rihte.
 17.6. Ac gyf þe nu hwa sædæ þæt he mæhte þe
gelæram hu þu myhtast ongytan god swa sweotole þæt he were þe swa
cuð swa þe nu hys Alippius, þin cniht, hweðer ðe þonne on ðam
genoh þuhte, oððe hu swiðe woldest ðu him þæs þancian?
 17.10. Ða cwæð ic: þanc ic wolde secgan, ne cwæde ic
þeah na ðe raðor: genoh.
 17.12. Þa cwæð heo: for hwi?
 17.13. Ða cwæð ic: Alippius me is cuðre þonne god, and
ne can ic hine þeah swa georne swa ic wolde.
 17.15. Ða cwæð heo: loca nu þæt þu ofer gemeð ne
wilnige, nu ðu hi togæadere mest.
 17.16. Woldest þu cunnan god swa swa Alippius?
 17.18. Ða cwæð ic: nese, ne do ic hi na ðe raðor gelice,
þeah ic hy togædere nemne.
 17.19. Ac ic secge það man wot oft mare be ðam healicran
ðonne be þam heanlicran.
 17.20. Ic wot nu be ðam monan hu he tomorgen ferð and
oððere niht.
 18.1. Ac þæt is earlicere, ic nat hweð ic tomorgen ætan
sceal.
 18.3. Ða cwæð heo: wost þu þonne gyt genoh be gode, gyf
he þe byð cuð swa þe is nu þes monan færeld, on hwilcum tungle he
nu is, oððe on hwilce he ðanon geð?
 18.6. Ða cwæð ic: nese; ic wolde það he me were cuðre;
ðonne monnan ic geseo þurh mine eaga.
 18.7. Ac me is uncuð þeah hine wille god for sumum dieglum
þingum þe we nyton on oððere wisan wændan. ðonne beo ic amyrred
þæs þe ic nu wene þæt ic beo him wite.
 18.10. Ac ic wolde witan swa be gode on minre gesceadwisnesse and
on minum ingeþance, þæt me nan þing gemyrran ne matte, ne on nanum
tweonunga gebringan.
 18.13. Ða cwæð heo: gelyfst þu þæs, þæt ic þe
mæge don gewisram be gode þonne þu nu eart be ðam monan?
 18.15. Þa cwæð ic: gea, Ic hys gelife.
 18.15. Ac me wære leofre þæt ic hyt wiste; forðam we
gelyfað eall þæt ðæt we witon, and we nyton fæla þæs þe
we gelyfað.
 18.18. Ða cwæð heo: me þincð nu þæt þu ne truwie
þam uttram gewitte, naðer ne þam eagum, ne þam earum, ne þam stencce,
ne ðam swece, ne ðam hrinunge, ðað þu ðurh ðara ænig swa
sweotole ongytan mæge þæt þæt þu woldest, buton þu hyt on
þinum ingeþance ongytæ þurh ðin gesceadwisnesse.
 18.23. Ða cwæð ic: þæt is soð; ne truwig ic him na.
 19.1. Þa cwæð heo: hwæðer woldest þu ðonne þinne
cniht þe wet er æmbe sprecon cunnan, þe mid ðam utram gewitum, þe
mið þam inran?
 19.4. Ða cwæð ic: ic hine can nu swa ic hine of ðam uttram
gewitum cunnan mæge.
 19.5. Ac ic wilnode þæt ic cuðe hys ingeþance of minum
ingeþance; ðonne wiste ic hwilce treowða he hæfde wið me.
 19.8. Þa cwæð heo: mæg man hyt ealles witan buton mid
þam ingeþance?
 19.10. Ða cwæð ic: ne þincð me þæt ic swa hyt witan
mæge swa swa ic wolde.
 19.12. Þa cwæð heo: ne ðonne ne canst ðu ðonne
þinne cniht?
 19.13. Ða cwæð ic: hu mæge yc hyne cunnan, and nat
hweðer ic me silfene can?
 19.14. Hyt is gecwæden on þære æ þæt man sceole
lufian hys nehstan swa swa hyne sylfne.
 19.15. Hu wot ic hys ðonne, hu ic hine lufia scyle, gyf ic nat
hweðer ic me sylfe lufige, ne nat hu he me lufað?
 19.17. Ic wot ðæt hym is þæt ylce be me.
 19.19. Ða cwæð heo: to hwi tæst þu me to þam uttram
andgytte, gyf ðu mid þam inran woldest god ongytan, swilce þu hyne
woldest geseon lichamlice, swa swa þu er sædest þæt þu ðone monan
geseawe?
 20.2. Nat ic hu nyt þu me þi þar tæce, ne mæg ic hyt
nanum/ uttram angyttum gætecam.
 20.4. Ac sege me hweðer þe genoh þince þæt, þæt
þu swa god ongytæ swa Plato and Plotinus hine ongæaton.
 20.6. Ða cwæð ic: ne dæar ic þæt secgan, ðæt me
on ðam genoh þince.
 20.7. Forðam ic nat hweðer him genoh þuhte on ðam þe hy
þær wiston.
 20.8. Ic nat þeah hym þuhte þæt hym beþorften þæt
hi his mare wiston, and swa swa me er þuhton.
 20.9. Ða ic me gebæd, me þuhte þæt ic swa fulice ne
understode þæt þæt ic bæd swa swa ic wolde.
 20.11. Ac ic ne mæhte þeah forberan þæt ic æmbe ne
specce swa swa me þuhte þæt ic ðorfte, and swa swa ic wende þæt
hit wære.
 20.14. Ða cwæð heo: me þincð nu þæt þe þince
þæt þæt si oðer þæt man wite, oðer þæt man soðlicost
wenð.
 20.16. Ða cwæð ic: gea, swa me þincð; forðam ic wolde
nu þæt þu me reahtest hwæð þer betweoh weræ, oððe hwet
man gewiss wiste.
 21.1. Ða cwæð heo: Wost þu þæt þu leorneodes þone
creft þe we hatað geometrica?
 21.2. On þam crefte þu leornodest onn anum þoðere oðþe
on æpple oððe on æge atefred það þu meahtest beo þære
tefrunge ongytan þises roðores ymbehwirft and þara tungla færeld.
 21.5. Wost ðu nu þæt þu leornedest on ðam ylcam crefte
be anre linan þe wæs awritan anlang middes þæs þoþeres?
 21.7. Wost þu nu þat þe man þæron tehte þara twelf
tungla stede and þara sunna færeld?
 21.9. Ða cweð ic: gea; genoh geare ic wot hwæt seo line
tacnað.
 21.10. Ða cwæð heo: ne ondredest ðu ðe nu Achaþemicos,
ða uðwitan, ðe sædon þæt næfre nanwiht gewisses nære buton
twæonunga, nu þu segst þæt ðe þæs nanwith ne tweonige?
 21.13. Ða cweð ic: na, ne ondræde ic hi me nawit swiðe,
forðam hi sædon þæt næfre nan wis man nære.
 21.14. Forði me ne sceamað nanwit þeah ic mærre, forði
ic wot þæt ic gyt wis ne eom.
 21.16. Ac gyf ic æfre swa wis worðe swa hi sint, þonne wille
ic syðþan don swa swa hi lærað; oð þæt ic wille seggan þæt
ic wite buton getweon þæt þæt me þincð þæt ic wite.
 21.19. Ða cwæð heo: ne wiðcweðe ic þam nanwiht
þæt þu swa don.
 21.20. Ac ic wolde witan, nu þu segst þæt þu ymbe þa
linan wite þe on þam þoðere þe atefred wæs, þe þu on
leornedost ymbe þises rodores hwyrft, Hweðer þu eac wite ymbe þone
þoðer þe seo lyne on awriten is.
 22.1. Ða cwæd ic: gea; ægðer þara ic wot; ne mæg nan
man þæs gedwælian.
 22.3. Ða cwæð heo: hweðer geleornodest þu: þe myd
þam eagum, þe mid þam ingeþance?
 22.5. Þa cwæð ic: mid ægðrum ic hyt geleornode:
ærest myd ðam eagum and syðþan myd þam ingeþance.
 22.6. Ða eagan me gebrodton on þam angytte.
 22.7. Ac siðþan ic hyt þa ongyten hæfde, þa forlæt ic
þa sceawunga mid þam eagum and þohte; forði me þuhte þæt ic his
mæate micle mare geðencan, ðonne ic hiS mahte geseon, siððan þa
eagan hyt ætfæstnodon minum ingeþance.
 22.11. Swa swa scyp brincð man ofer sæ: syððan he þonne
to lande cymð, þonne forlæt he þæt scyp standan, forþam him
þincð syððan þæt he mæge æð butan faran þonne mid.
 22.14. Eaðre me þincð þeah myd sceðpe on drigum lande to
farande þonne me þynce mid ðam eagum buta þara gesceadwisnesse
ænigne/ creft to geleornianne, þeah eagam þærto hwilum fultmian
scylen.
 22.18. Ða cwæð heo: for ðam þingum is ðearf þæt
þu rihte hawie mid modes æagum to gode, swa rihte swa swa scipes
ancerstreng byð aþenæd on gerihte fram þam scype to þam ancræ;
and gefastna þa eagan þines modes on gode swa se ancer byd gefastnoð on
ðære eorðan.
 22.22. Þeah þæt scyp si ute on ðære sæ on þam
ydum, hyt byð gesund and untoslegen, gyf se streng aþolað; forðam hys
byd se oðer ende fast on þære eorðan and se oðer on ðam scype.
 23.1. Ða cwæð ic: hwæt is þæt ðæt þu hest
modes eagan?
 23.2. Ða cwæð heo: gescæadwisnesse toæacan oðrum
creftum.
 23.3. Ða cwæð ic: hwæt sint þa oðre creftas?
 23.4. Þa cwæð heo: Wysdom, and eadmeto, and wærscype, and
gemetgung, rihtwisnes and mildheortnes, gesceadwisnes, gestadþines and
welwilnes, clennes, and forheafdnes.
 23.7. Myd þisum ancrum þu scealt gefastnian ðone streng on
gode, þæt ðæt scyp healdan sceal þines modes.
 23.9. Ða cwæð ic: Drihten god me gedo eall swa swa þu me
lærst.
 23.10. Ic wolde, gyf ic mahte.
 23.10. Ac ic ne mæg ongytan hu ic þa ancras begytan mage,
oððe hu ic hi afastnian mage, buton þu hyt me swætolocor getece.
 23.13. Ða cwæð heo: ic þe myhte getecen.
 23.13. Ac ic þe scolde erest acsian hu manige þu forleten
hæbbe þisse worlde lusta for gode.
 23.15. Syððan þu ðonne me þæt asæd heafst, þonne
mæg ic þe secgan butan ælcum tweon þæt þu heafst swa feola
ðara ancra begyte swa þu hæafst þara lusta on wurlde forlæten.
 23.18. Ða cwæð ic: hu mæg ic forlæten þæt
ðæt ic wot and can and of cyldehade to gewonod eom, and lufian þæt
ðet me uncuð is buton be gesegenum?
 23.20. Ic wene þeah gyf me were swa cuð þæt ðet þu me
ymbe sagest swa me is þæt ðæt ic hær geseoh, þæt ic lufede
þæt and forsawe ðis.
 24.1. Ða cwæð heo: ic wundrige hwi þu swa spece.
 24.1. Geþenc nu gyf ðines hlafordes ærendgewrit and hys
insegel to ðe cymð, hwæðer þu mæge cweðan þæt ðu hine be
ðam ongytan ne mægæ, ne hys willan þæron gecnawan ne mæge.
 24.4. Gyf þu ðonne cwyst þæt þu hys willan ðeron
gecnawan mage, cweð þonne hweðer þe rihtra þince þe þu hys willan
folgie, þe þu folgie þam welam þe he ðe er forgeaf toeacan hys
freondscype.
 24.8. Ða cwæð ic: sam ic wylle, sam ic nelle, Ic sceal
secgan nide riht, buton ic leogan willæ; gyf ic ðonne leoga, þonne wot
god það.
 24.10. Forði ic ne dear nan oððer secgan butan soð.
 24.10. Þæs ðe ic gecnawan can. me þincð betere þæt
ic forlete þa gyfe and folgyge þam gyfan, ðe me egðer ys stiward ge
ðas welan ge eac hys freondscypes, buton ic egðer habban magæ.
 24.13. Ic wolde þeah egþer habban, gyf ic mythte, ge ðone
welan/ ge eac hys willan folgyan.
 24.16. Ða cwæð heo: ful rithte þu me hæfst geandwyrd.
 24.16. Ac ic þe wolde acsian hweðer þu wene þæt þu
mæge habban eall þæt ðet þu nu hæfst butan þines hlafordes
freondscypes.
 24.19. Ða cwæð ic: ne wene ic þæt ænig man si swa
dysig það he þæs wene.
 24.21. Ða cwæð heo: genoh rihte ðu hyt understentst.
 24.21. Ac ic wolde witan heweðer þe þuhte be þam þe þu
hæfst, hweðer hyt were þe læne þe æce.
 25.1. Ða cwæð ic: ne wende yc hys næfre þæt hyt
æce were.
 25.2. Þa cwæð heo: hwæt wenst þu be gode and be þam
ancrum þe wyt ær sprecon, hweðer hi sion ðe þisum gelice ðe
æce?
 25.4. Ða cwæð ic: hwa is swa wod þæt he dyrre cweðan
þæt god ne se æce?
 25.6. Ða cwæð heo: gyf he ðonne æce is, hwi ne lufast
ðu þane æcan hlaford swiðor þonne ðone lænan?
 25.7. Hwat.
 25.7. Ðu wast þæt se æca þe naht fram ne gewyt, buton
þu fram hym gewite; and þu scealt nide fram ðam oðrum, sam þu wille,
sam þu nelle; oððe ðu scealt hine forlætan oððer he þe.
 25.10. Ic gehyre þeah þæt þu hine lufast swiðe
swiðlice/ and eac ondrest and wel dest; swiðe rihte and swiðe gerisenlice
þu dest.
 25.12. Ac ic wundrige hwi þu ðone oðerne mycle ma ne lufige,
þe ðe egðer gyfð ge ðas worldhlafordes freondscype ge his agene, and
æce lyf æfter þise worulde.
 25.15. Se hlaford is incer beigra wealdend, ge ðin ge þæs
hlafordes þe ðu ðær swa ungemetlice lufast.
 25.18. Ða cwæð ic: Ic þe andette þæt ic hine wolde
lufian ofer ealle oððre þincg, gyf ic hine ongytan cuðe and gecnawan
swa swa ic wolde.
 25.20. Ac ic hys mæg swiðe litel ongytan oððe nawiht, and
þeah þam timum þe ic hys agyme and me ænig onbrerdnes cymð be ðam
æcan lyfe, þonne ne lufige ic nanwiht þisses andweardan lyfes ofer
þæt, ne furðum þam gelice.
 26.1. Ða cwæð heo: hweðer þu nu wilnige þæt þu
hine geseo and swytole ongyte?
 26.3. Ða cwæð ic: nys me nan willan ofer þæne.
 26.4. Ða cwæð heo: heald þonne hys bebodu.
 26.5. Ða cwæð ic: hwilce bebodu?
 26.6. Þa cwæð heo: þa ic þe ær sede.
 26.7. Ða cwæð ic: me þincað þa swiðe hefige and
swiðe manifealde.
 26.9. Þa cwæð heo: me ne þincð nanwiht hæfig ðes
þe man lufað.
 26.10. Ða cwæð ic: ne þincð me nan geswinc hefig, gyf
ic geseo and habbe þæt ðæt ic æfter swince.
 26.11. Ac se tweonung wyrcað þa hefinesse.
 26.13. Ða cwæð heo: genoh wel þu fehst on þa spece, and
genoh rihte þu hyt understentst.
 26.14. Ac ic þe meg secgan þæt ic eom seo gesceadwisnes
ðines modes, þe ðe wiðsprecð, and ic eom seo racu ðe me onhagað
ðe to gerihtreccenne, þæt þu gesyhst myd þines modes eagan god swa
sweotole swa þu nu gesyhst myd ðæs licuman æagan ða sunnan.
 26.19. Ða cwæð ic: god ælmihtig þe forgylde.
 26.19. Me is swiðe mycel þanc þæt þu me gehatst það
þu swa swotole hit me getecan wille.
 26.21. Uncuð þeht ic wære, ðonun cume ic to þam
þæt ic hine mæge sweotolor geseon, gyf ic hine erest geseo, swa swa ic
nu þa sunnan geseon.
 27.2. Ic ne geseo þeht ða sunnan swa swotolo swa ic hi geseon
wolde.
 27.3. Ic woð fol lytle ðe gearor hwilc seo sunne is, þeaht ic
hyre elcæ dæge onlocige. me þuhte þeaht good þæt ic mythte god
swa swotole geseon.
 27.6. Ða cwæð heo: þenc nu swiðe geornlice to ðam
þe ic þe ær sæde.
 27.8. Ða cwæð ic: ic wille swa ic geornost mæge.
 27.9. Þa cwæð heo: wite þæt erest gewiss þæt
ðæt mod byð þære sawle æge, and þæt þu scealt heac witan
þæt oðer byð þat man geseo þæt ðæt man æfter hawode;
feorðe byt þæt þæt he þer geseon wolde.
 27.12. Forðam ælc man ðara þe æagan heft, ærest
hawað þæs ðe he geseon wolde oð ðone first þe he hyð
gehawað.
 27.14. Þonne he hyt þonne gehawad heaft, ðonne gesyhð he
hit.
 27.15. Ac þu scealt witan ðæt ic þe þe nu wiðsprece,
ic eom gesceadwisnes, and ic eom ælcum manniscum mode on þam stale þe
seo hawung byð þam eagum.
 27.17. Ælces licuman æagan behofað þreora þinga on hym
silfum to habbæne; feorðe byt þæt hit secð and to hym geteon
wolde: an is þæt ðu hæfst and bricst and lufast þæt ðæt
þu ær toopedest.
 28.1. Ða cwæð ic: eala.
 28.1. Hweðer ic æfre cume to ðam ðe ic tohopie, oððe
þæt æfre to me cumæ þæt ic wilnie?
 28.3. Ða cwæð heo: do nu þa lufe ðriddan toeacan þam
geleafan and þam tohopan; forðam nanre sawle eagan ne beoð full hale ge
hyre god myd to geseonne buton þisum þriom.
 28.5. Seo gesyhð þonne is angyt.
 28.6. Gyf heo ðonne hal eagan hæft, þæt is, hal angyt,
hwæs byd hyre ðonne wana, oððe hwæs þearf heo ðonne maran?
 28.9. Ða cwæð ic: þæt heo hawie.
 28.10. Ða cwæð heo: þare saule hawung is gescadwisnes and
smeaung.
 28.11. Ac manige sawle hawiað mid ðam and þeah ne geseoð
þæt þæt hi wilniað; forðamþe hi næbbað ful hale eagan.
 28.12. Ac se ðe god geseon wille, he scel habban his modes eagan
hale, þæt is, ðæt he hebbe festne geleafan and rihte tohopan and
fulle lufe.
 28.15. Gyf he ðonne þa ealle hefð, ðonne hæfð he
geselig lif and æce.
 29.1. Seo gesyhð þe we god myd geseon scylon is angyt.
 29.2. Þæt angyt byd betweona twam þincgum: betweona þam
ðe þær ongyt and þam þær ongitan byð, and byð on egþrum
fæst swa swa lufu byð betweona þam lufiende and þam ðe he þær
lufað.
 29.5. On egþrum heo byð fæst swa we er sprecon be ðam
ancerstrengne þæt ðe oðer ende were fæst on þam scype, oðer on
þan lande.
 29.8. Ða cwæð ic: gyf hyt ðonne æft æfre gewyrð
þæt ic god geseon mæge swa swa þu me nu tehtest þæt ic his
hawian sceolde, hweðer ic ðurfe þara þreora þinga ealra þe þu
ær embe sprece, ðet is, geleafan and tohopa and lufu?
 29.12. Ða cwæð hæo: hwilc ðearf byð ðonne þæs
geleafan and þæs tohopan, þonne man gesyht þæt ðæt he er
gelyfde, and hefð það þæt he er tohopede?
 29.14. Ac seo lufa ne byð næfre gewanod, ac byð swiðe
miclum geeced þonne þæt andgyt byð gefasnoð on gode; ne þare lufu
nefre ne byð nan ende. <foreign>Omni consummatione uidi finem latum mandatum tuum
nimis:</foreign>.
 29.17. Þæt is, ælces worulde þinges Ic geseo ende.
 29.18. Ac þinra beboda ic ne geseon nefre ende; þæt is, seo
lufe embe þæt he witegode.
 30.2. Ac þeah seo saule si fulfremed and fulclæne þa hwile
þe heo on þam licuman byt, heo ne mæg god geseon swa swa heo wilnað
for þæs licuman hefenesse and gedrefednesse, buton mið miclum geswince
þurh geleafan and tohopan and þurh lufe.
 30.5. Ðæt sint þa þreo anceras þe þæt scyp ðæs
modes healdað on gemang ðam brogan þara yða.
 30.7. Þæt mod þeah hæfð micle frofre on ðam þe hit
gelyfð and geare wot þæt þa ungelimp and þa ungesælþa þisse
wurlde ne beoð æce.
 30.9. Swa swa scypes hlaford, þonne þæt scyp
ungetæslicost on ancre rit and seo sæ hreohost byð, ðonne wot he
gewiss smelte wedere towæard.
 30.11. Ðreo þinc sint neodbehæfe ðam eagan elcere sawle.
an is þæt heo hal sien, oððer þæt heo hawien ðes þe heo
geseon wolden, þridde þæt hi magen geseon þæt þæt hi
gehawian.
 30.14. To þam þrim is godes fultumes ðerf, forðam man
naþer ne ða god ne nane don ne mæge buton hys fultume.
 30.16. Forðam he is simle to biddanne þæt he simle beo
fultumiunde.
 30.17. Forðam hyt is his dæd þæt he us onbrirde and on
þæt tihte þæt we ærest wel willen, and syððan myd us wyrce
þæt þæt he wile, oð ðane first ðe we hyt fulfremmen myd hym,
and huru he myd us, swa swa myd sumum gewealdnum tolum, swa swa hyt awriten
hys þæt ælcum wel wyrcendum god myd beo mydwyrhta.
 30.22. We witon ðæt nam man mæg nawyht goodes wyrcan, buton
hym god myd wyrce; and þeah ne scal nam man beo ydel þæt he hwæthwugu
ne onginne be ðam mythtum þe hym god gife.
 31.1. Ða cwæð ic: rihtne weg þu me tæcst; nu ic wot
hwæt ic don sceal.
 31.2. Ac ic nat hwæðer ic mæg ðe ne mæg.
 31.3. Ða cwæð heo: ne scealt þu þe forðencan þeað
þu ful raðe ne mæge beocuman to þam ðe ðe þu wilnast.
 31.4. Hwa mæg æfre ænigne creft on lytlum firste
geliornnian, oððe leasan oððe maran, þe þæne creft scyle? ðe
is creft ealra crefta.
 31.6. Þæt is, þæt man spurige æfter gode and hys hawie
and hine geseo.
 31.8. Ða cwæð ic: Wel þu me lerst.
 31.8. Ac ic gemun hwæt þu me ær gehete, and swiðe gefagen
anbidie þara gehata; þæt wes, þæt þu me behete þæt þu me
woldest getecan þæt ic mihte god geseon myd mynes modes æagan swa
sweotele swa ic nu geseo þa sunnan myd mines lichaman ægan.
 31.13. Ða cwæð heo: Wel þu me mynegast.
 31.13. Ic ðe gelæste þæt ic þe gehet.
 31.14. Geþence nu þæt þu myhtst geseon myd þines lycuman
æagan þreo þing on ðære sunnan: An is þæt heo is; Oðer
þæt heo scynð; ðridde þæt heo feala þinga onlyht myd hyre
sciman.
 31.17. Ealle þa ðing þe beorhte beoð, þonne seo sunne hym
on scynð, hi lyhtað ongean, elc be his mæðe.
 31.18. Ac þa þe ungewlitige beoð, ða ne lyhtað nawiht
ongean þa sunnan, þeah heo hym on scine.
 31.20. Ac seo sunne scynð þeah on hi, and þeah hwa ongean
lochige, he ne mæg hi eallunga geseon swylce swylc heo is.
 31.22. Eall þis þu myht geþencan be gode and eac micle mare:
he is seo hea sunne; he byt simle scynunde of hys agnum leohte ægðer ge
on/ ða sunnan þe we myd licumlicum æagum geseoð, ge æalle
gesceafta, ge gastlica ge eorðlicra.
 32.3. Forði me þincð swiðe dysi man þe wilnat þæt
we/ hine eallunga ongytan swilcene swilc he is þa hwile þe weon þysse
worlde beoð.
 32.6. Hwæt, ic wene þæt nan man ne si to þam dysig
þæt he forði unrotsige þeah he ne mage þas sunnan, þe we
lichamlicum eagum onlociað, eallunga geseon and ongytan swilce swilce heo
is.
 32.9. Ac ælc fagnað þæs þe læste he ongytan mæg
be hys andgytes mæðe.
 32.10. Wel se deð þe wilnað þa ecan sunnan and ælmyhtian
to ongytænne.
 32.11. Ac he deð swiðe disilice, gyf he wilnað þæt he hi
ealunga ongyte þa hwile þe he in þisse worlde byð.
 32.13. Ða cwæð ic: swiðe wundorlice and swiðe soðlice
ðu lerst, and swiðe wel þu me hæfst aretne and on godum tohopan
gebrohtne.
 32.15. Ac ic bidde gyt þæs þe þu me ær gehete.
 32.16. Ða cwæð heo: twa ðing ic þe gehet þæt ic
þe wolde gelestan and getecan, þæt is, þæt þu ongyte god and þe
silfne.
 32.18. Ac ic wolde witan hu þu þæt ongytan woldest, hweðer
þe þu woldest unafanddes geleafan, ðe afandud witan.
 32.20. Þa cwæð ic: Ic hyt wolde witan afandud, forðam ic
his nað naht gefæstlice.
 32.22. Ða cwæð heo: nis þæt nan wundor.
 32.22. Ic hyt ne rehte gyt þe on þa wisan þe þu hyt mihtest
afandod witan.
 33.1. Forðam þer is gyt hwethwigu þæs þu ær witan
scalt, þæt is, ærest hweðer wit hale sien.
 33.3. Ða cwæð ic: þæt þu scealt witan hwæðer
þu ænigne hele ongyte, awðer oððe on me, oððe on þe, oððe
on unc bam.
 33.4. Ðe gedafenað to lerrenne and me to hlistenne, and me
dafenað to andsweorianne þes ðe ic ongyte be mynes andgytes mæðe,
gyf ic hys awiht ongyte. gyf ic ðonne nawht ne ongyte, þonne sceal ic beo
þæs geðafa and letan hyt to þinum dome.
 33.9. Ða cwæð heo: Wilnast þu maran to witanne ðonne beo
gode and be þe siluum?
 33.11. Ða cwæð ic: Ic þe andette þæt ic nu ne
wilnigie nanes ðingges swiðor.
 33.12. Ac ic ne der þæt gehaten þæt me nanre wihte
æalles ne læste buton þæs.
 33.13. Forðam me is swiðe geheme þæt, þæah me
hwæt cume to mode þæs þe me þonne ðincgð þæt me nan
þing ne mage þæs amærran þæt ic hyt ne firðrige and fremme,
þonne cymð oðer ðing þe me þingð rihlicre and rædlicre;
ðonne forlet ic þæt þæt ic ær genoh hæfde. and forðam
hwilum me gebyrað þæt byð hwæthwugu swa fæste on mode, þæt
ic þence þæt ic næfre be me cwucum aletan ne scile.
 33.20. Þonne cymð me þeah sum gedrefnesse þæt me
abysgað to ðam þæt ic hyt nawaðer ne forlætan ne mæg, ne
fulfremmian ne mæg, þeah ic nan betre geþencan ne mæge.
 33.22. Ac þreo þing me habbað swioðost gedrefed: An is,
þæt ic me ondrede þæt ic me scyle gedælan wið mine freond, ða
ðe ic swiðost lufige, oððe hi wið me, Oððe for life oððe for
deaðe.
 34.3. Oðer þing is, þæt ic ondrede untrumnesse, ægðer
ge cuðe ge uncuðe.
 34.4. Ðridde is, þæt ic ondrede deað.
 34.6. Þa cwæð heo: ic gehire nu hwæt þu swiðost
lufæst æfter ðinum agenum gewitte and æfter gode.
 34.7. Þæt is, erest, ðinra freonda lyf, and þine hagene
hele, and þin agen lyf.
 34.8. Ðara fif þinga þu ondrest þæt þu scyle sum
forleosan, forðam þu hi lufast ælle swiðe swiðlice.
 34.10. Gyf þu hi ne lufadæst, þonne ne ondrede ðu na þat
þu hi forlure.
 34.12. Ða cwæð ic: Ic eom geþafa þæs þe þu me
segst.
 34.13. Þa cwæð heo: forðam me ðingð þæt ic ðe
geseo swiðe unrotne and swiðe gedrefedne on þinum mode.
 34.14. Forðam þu nafst swilce hæle swilce þu hæfdest,
ne þine freond myd ðe næfst æalle þe swa gemode and swa þwere swa
swa þu woldest; ne ðincð me æac nan wundor þeah þu si unrot
forðam.
 34.18. Ða cwæð ic: rihte ðu hyt ongytst, ne mæg ic
þæs ætsacan.
 34.19. Ða cwæð heo: gyf ðonne æfre gebyreð þæt
þu þe ful halne and ful trumne ongytst and hæafst æalle þine freond
myð þe, ægðer ge on mode ge on lichaman, and on ðam ilcan worce and
on ðam ylcam willam ðe ðe best lyst don, hweðer þu ðonne wille beon
awiht bliðe?
 35.1. Ða cwæð ic: gea, la gea; gyf hyt nu færenga
gewurde, nyste ic nawar eorðan hu ic ongynnan wolde.
 35.3. Þa cwæð heo: hu ne hæfst þu ðonne geot ællce
gedrefednesse, ægðer ge modes ge lichaman, nu þu þa twa hæfst,
þæt is, ungemetlicum unrotnesse?
 35.5. Wære þu for inwordlice dysig, ða þu wilnodest
þæt þu scoldest myd swilcum æagum þa hean sunnan æac geseon?
 35.8. Ða cwæð ic: nu þu hæfst me myd æalle
ofercumme, þæt ic nawðer eorðan nat hwilcne dæl hæle ic
hæbbe, ne hwilcne dæl unhæle.
 35.11. Ða cwæð heo: nys þæt nan wondor; næfð nan
man to þæs hal eagan þæt he æni hwile mage locigan ongean þas
sunnan þe we hær geseoð, and huru þæs ðe læs gyf heo hefð
unhale.
 35.14. Ac þa þe unhale æagan hæbbað magon beon ieð on
þistrum þonne on leohte.
 35.15. Me þincð þeah þæt þe ðince þæt þu
habbe hal eagan.
 35.16. Ðu geþencst ða hæle þara eagan ðinre sawle.
 35.17. Ac þu ne geðencst þæt mycle leoht þæt þu
wilnast to geseonne.
 35.18. Ne gebelg þu þe wit me, þeah ic þe frasige and ðin
fandige.
 35.18. Forðam ic sceal þæt nede don.
 35.19. Me ðincð þæt þu ne ongyte þe silfne.
 36.1. Ða cwæð ic: ne gebelge ic me nawiht wið þe, ac
fagnige þæs þu cwyst,
 36.2. Forði ic wot þæt þu secst mine ðearfe.
 36.3. Ða cwæð heo: hwæðer þu nu egniges welan
wilnige?
 36.4. Ða cwæð ic: gefirn ic hyt hohgode þæt ic hine
sceolde forseon.
 36.5. Ic hæbbe nu XXXIII wintra, and ic hæfde ane les þene
XX, þa ic erest hyt gehogede þæt ic hine ealles to swiðe ne lufige.
 36.7. Þeah me genoh cume, ne fagnige ic hys na ful swiðe, ne
hys ful ungemetlice ne bruce, ne æac maran getilige to haldænne, þonne
ic gemetlice bi beon mage, and þa men on gehabban and gehealdan þe ic
forðian scel; and þæt þæt þærofer byð ic hohgie swa
ændebyrdlice gedelan swa ic ændebyrðlicost mæg.
 36.13. Ða cwæð heo: Wilnast þu egniges wæordscipes?
 36.14. Ða cwæð ic: Ic þe andete þæt ic það
wilnode oð me nu aðreað swiðe niwan.
 36.16. Ða cwæð heo: ne lyste þe fægeres wifes and
sceamfestes and wel geleredes and gooðra þeawa, and seo þinum willum wel
unþeod, and hæbbe swiðe milcle spede, and þe on nanum þincgum ne
abysige, ne ðe ne unæmtige to ðinum wyllan?
 37.1. Ða cwæð ic: ne herast þu hi na to swiðe þæt
ic hyre a ðe ma wilnige?
 37.2. Forðam me ne þincð nawiht wyrse þam ðe god
þeawian wile þonne wyf to hæbbenne, þæh hwa cwæðe þæt hyt
si betere to habbenne for bearna gestreone.
 37.4. Ic cwæðe þeah þæt hyt si preostum betere næbbe
ðonne habbe.
 37.5. Forði ic hohgode þæt ic scolde nan habban, forði ic
wolde beon þi freora gode to þawianne.
 37.8. Ða cwæð heo: Ic gehyre nu þæt þu ne tiohhast
nan wif to hæbbenne.
 37.9. Ac ic wolde witan hwæðer ðe nu gyt ægnig lufe
oððe lust si ænigre hwemnesse?
 37.11. Ða cwæð ic: hwi acsast þu ma æfter ðam?
 37.11. Ne lyst me nu þæs.
 37.12. Ac gyf hyt me æfre on lust becymð, Ic hyt hondrede swa
þare nædram .
 37.13. Hys me lyst swa læng swa læs, and simle swa ic ma
wilnige þæt leoht to geseonne swa me læs lest þara wisan.
 37.16. Ða cwæð heo: hu be mete?
 37.16. Hu swiðe lyst ðe þæs?
 38.1. Ða cwæð ic: ne lyst me nawiht ðara metta þe ic
forhatan habbe.
 38.2. Ac me lyst ðara þe ic getiohhod habbe to ætanne,
ðonne ic hi geseon.
 38.3. Hwæt wille ic ma cwæðan aðer oððe be mete,
oððe be drince, oððe be baðe, oððe be welan, oððe be
wyrðscype, oððe be ænignum worldlusta?
 38.5. Ne wilnige ic heora nanes nawyt mycle ma ðonne ic nede
sceol habban to þam þæt ic mynes lichaman hele and strengðe
gehealdan mage.
 38.7. Ic beþearf þeah micle maren to ðara manna þearfa
ðe ic bewitan sceal and þæs æac wilnige and nede sceal.
 38.10. Ða cwæð heo: on rihton þu æart.
 38.10. Ac ic wolde witan hwæðer sio þin ealde gytsung and
seo gemæhð eallunga of ðinum mode astyfcod were and wyrtwalod, þæt
heo gyt growan ne myhte.
 38.14. Ða cwæð ic: be hwi cwist ðu þæt?
 39.1. Þa cwæð heo: hic cwæðe be ðam þingum þe
þu me ær sedest, þa þu getyohhod hæafde to forletanne and for nanum
þingum eft to gecyrran nolde; þæt is, ofermetta wela and ofermytta
wyrdscipe and ungemetlice riclic and seftlic lyf; and þy nu acsige ic þe
hweðer þu, aðer oððe for heora lufum oððe for eniges þinges
lufum, hym eft to geenan wille.
 39.6. Ic geherde ær þæt þu sedest þæt þu þine
freond lufodest æfter gode and æfter þinum agnum gewitte, ofer æalle
oððre þing.
 39.8. Ic nu wolde witan hweðer þu for heora lufum woldest
ðas þing eft underfon.
 39.10. Ða cwæð ic: æall ic hyt wille eft underfon for
heora lufum, þeah hys me for wel ne lyste, gyf ic æalles ne mæg heora
geferædena habban.
 39.13. Ða cwæð heo: ful gesceadlice ðu me andswarast and
ful rihte.
 39.14. Ac ic ongyte þeah þæt þa worldelustas ne sint
eallunga awyrtwalode of ðinum mode, þeah se graf geryd si.
 40.1. Forðam þa wyrttruman magon eft ðanon asprettan.
 40.2. Ne talige ic þe þeah þæt to nanre scylde.
 40.3. Forðam þu hit for ðara ðinga lufum ne underfehst, ac
for þæs ðincges lufum þe ðe rihtre hys to lufianne þonne
þæt.
 40.5. Ne ahsige ic næfre be nanum men hwæð he do.
 40.6. Ac ic ahsige ðe nu gyt for hwig þu ða freond lufige
swiðe, oððe hwæt þu on hym lufige, oððe hwæðer ðu hi for
heon selfum lufige, þe for sumum oðrum þingum?
 40.9. Ða cwæð ic: Ic hi lufige for freondscype and for
geferædenne, and þa þeah ofer æalle oðre þe me mæstne fultum
doð to ongyttanne and to witanne gesceadwisnesse and wisdom, æalra mæst
be gode and beo urum saulum.
 40.12. Forðam ic wot þæt ic mæg æð myd heora fultume
æfterspurian þonne ic butan mæge.
 40.15. Ða cwæð heo: hu þonne gyf hi nellað spurian efter
þam þe þu spurast?
 40.17. Ða cwæð ic: Ic hi wille læran það hi wyllan.
 40.18. Þa cwæð heo: Ac hu þonne gyf þu ne meaht and hi
beoð swa recelease það hi lufiað oðer þincg ma þonne þæt
þæt þu lufast and cwæðað þæt hi ne magon oððe nellað?
 40.21. Ða cwæð ic: Ic hi wylle þeah habban; hi beoð me
on sumum ðingum nytte and ic eac heom.
 40.23. Ða cwæð heo: Ac hu ðonne, gyf hi ðe myrrað and
lettað þæs lichoman mettrimnysse?
 41.1. Ða cwæð ic: þæt is soð; ne ondrede ic þeah
nawiht ða mettrimnesse, gyf me nære for ðrim ðingum. An þara hys
hefig sar; oðer, deað, þridde, þæt ic ne mage þæt secan, ne
hure gemetan þæt þæt ic willnige swa swa ðu me nu witan dydest.
 41.4. Toðæcce me forwyrnde ælcre leornunga.
 41.5. Ac he me ne ofteah ðeah eallunga ðes gemyndes þæs
þe ic ær leornode.
 41.6. Ic wene þeah gyf ic gewislice ongæate þæt þæt
ic wilnige to ongyttanne, ðæt me þuthte þæt sar swiðe lytel
oððe ealles mawyht ofer ðone geleafan.
 41.9. Ic wot þeah þæt manig broc byd myclce strengre ðonne
toðæce, ðeah ic næfre nan strengre ne geðolode.
 41.10. Ic leornode þæt Cornelius Celsus ræahte on hys bocum
þæt on ælcum men wære wysdom þæt hehste good, and untrimnesse
þæt mæste yfel. se cwyde me þeuhte swiðe soð.
 42.3. Be ðam ylcan þingum se ylca Cornelius cwæð: Of twam
ðingum we sint þæt we sint, þæt hys, of saule and of lichaman; seo
sawel is gastlic, and se lichaman eordlic.
 42.6. Ðæra sawle is se besta creft wisdom, and þæs
lichaman þæt wyrste þing unhele.
 42.7. Ne þingð me þæt æac nowyht læas.
 42.9. Ða cwæð heo: hu ne habbe wyt nu genoh sweotole gereaht
þæt wisdom ys þæt hehste good? hu ne ys þæt eac nu butan
ælcum tweon þæt ælcum men ys se æalra betsta creft and þæt
seleste weorc þæt he æfter wysdome spurige, and hine lufige ðer
ðær he hine ongyte?
 42.12. Ac ic wolde þæt wyt sohten nu hwilce ðæs wysdomes
lufiendas beon scolen.
 42.14. Hu ne wost ðu nu þæt ælc þara manna þe
oðerne swiðe lufað þæt hine lyst bet þaccian and cyssan ðonne
oðerne on bær lic, þonne þer þær claðas beotweona beoð?
 42.17. Ic ongyte nu þæt þu lufast þone wisdom swa
swiðe, and þe lyst hine swa wel nacode ongitan and gefredan þæt þu
noldest þæt ænig clað betweuh were; ac he hine wyle swiðe seldon
ænegum mæn swa openlice geeawian.
 43.1. On ðam timum þe he ænig lim swa bær eowian wile,
þonne eowað he hyt swiðe feawum mannum.
 43.3. Ac ic nat hu þu hym onfon mage mid geglofedum handum.
 43.4. Ðu scealt æac don bær lic ongean, gyf ðu hine
gefredan wilt.
 43.5. Ac sege me nu gyf ðu hwilc ænlic wif lofodest swiðe
ungemetlice ofer æalle oððer þing, and heo ðonne þe fluge and
nolde þe lufian on nan oðer gerað butan þu woldest ælce oðer lufe
aletan for hyre anre lufe, woldest þu þonne swa don swa heo wylnode?
 43.10. Ða cwæð ic: Wa la wa.
 43.10. Hwæt þu me for hæardne lætst.
 43.11. Hu ne were þu ær geðafa þæt ic nanwiht ne lufode
ofer wisdom, and ic wæs æac þes geðafa; and þu cwæde þa,
þeah hwa hwæt lufode ðær for hwilces oðres þinges ðingum,
þæt he na þæt þing ne lufede þæt he þer lufode; ac þæt
þæt he þurh ðæt þing lufode and þohte to tocumanne?
 43.15. Forðam ic secge þæt ic ne lufige ðone wisdom for
nanum oðrum ðingum buton for hym selfum.
 43.17. Æalle þas weorlde ic lufige, ælc ðinc be ðam
dæle þe ic hyt nytwyrðe ongyte, and huru þa þing swiðost þe me
to wisdome fultmiað, and ða þing ic ondrede æac to forleosenne
swiðost.
 43.20. Ic ne lufige ðeah nan ðing æalles on ðam wisan þe
ic ðonne wisdom lufige.
 43.21. Ælc þara ðinga þe ic swiðost lufige, þa hwile
þe ic hyt swiðost lufige, ne an ic hyst, nanum men butan me selfum buton
wisdome anum. hine ic lufige ofer eallum oðrum þingum, and þeah ic hys
uðe ælcum men; minum willan ælc man, þe on þis myddangearde
wære, hine lufode, and hym æfterspirede, and hyne æac funde, and hys
syððan bruce; forðam ic wot þæt ure lufede ælc oðerne swa micle
swiðor swa ure willa and ure lufu swiðor on anum were.
 44.7. Ða cwæð heo: hu ne sæde ic ær: se se þe bær
lic gefreddan wolde, þæt he hyt scolde myd barum handum gefredan?
 44.8. And ic segge eac, gyf þu ðone wisdom selfne geseon wilt
swa bærne, þæt þu ne scealt nannæ clað betweon lætan þinum
eagum and hym, ne furðum nene myst. to ðam ðu ne meaht þeah on þis
andweardan life becuman, þeah ic hyt þe lære and þeað ðu hys
wilnige.
 44.13. Ði ne sceal nan man geortriwian, þeah he næbbe swa
hale eagan swa se þe scerpest locian mæg, þonne se ðe ealra scearpost
locian mæg, ne mæg þeah þa sunnan selfe geseon swilce swilce heo ys
ða hwile ðe he on þis andweardan lyfe byð.
 44.17. Næfð þeah nan man to þæs unhale æagan
þæt he ne mage lybban be þare sunnan, and hire nyttian gyf he enyg wiht
geseon mæg, buton he stareblind si.
 44.19. Ic þe mæg tecan æac oðre bysne be þam wisdome.
 44.20. Geðenc nu hweðer awiht mani mann cynges ham sece þer
ðær he ðonne on tune byd, oððe hys gemot, oððe hys fird,
oððe hweðer ðe ðince þæt hi æalle on anne weig þeder
cumen.
 44.23. Ic wene þeah ðæt hi cumen on swiðe manige wegas:
sume cumað swiðe feorran and habbað swiðe længne weig and swiðe
yfelne and swiðe earfoðferne; sume habbað swiðe langne and swiðe
rihtne and swiðe godne.
 45.1. Sume habbað swiðne scortne and þeah wone and nearone
and fuulne; sume habbað scordne and smeðne and rihtne; and þeah cumað
æalle to anum hlaforde, sume æð, sume uneð. naðer ne hi þeder
gelice eaðe cumað, ne hi þer gelice eaðe ne beoð.
 45.5. Sume beoð on maran are and on maran eðnesse þonne sume,
sume on læssan, sume ful neah buton, buton þæt an þæt he lufað.
 45.7. Swa hit bið æac be þam wisdome: ælc þara þe hys
wilnað and þe hys geornful byt, he hym mæg cuman to and on hys hyrede
wunian and be lybbam, þeah hi hym sume nær sian, sume fyer. swa swa
ælces cynges hama beoð sume on bure, sume on healle, sume on odene, sume
on carcerne; and lybbað þeah æalle be anes hlafordes are; swa swa
æalle men lybbað under anre sunnan and beo hyre leothte geseoð þæt
þæt hy geseoð.
 45.14. Sume swiðe scearpe and swiðe swotele lociað.
 45.14. Sume unæaðe awiht geseoð.
 45.15. Sume beoð stæreblinde and nyttiað þeah þare
sunnan.
 45.16. Ac swa swa þeos gesewe sunne ures lichaman æagan
onleoht, swa onliht se wisdom ures modes æagan, þæt hys, ure angyt; and
swa swa þæs lichaman æagan halren beoð, swa hy mare gefoð þæs
leohtes þære sunnan; swa hyt byð æac be þæs modes æagan,
þæt is andgit.
 45.20. Swa swa þæt halre byð, swa hyt mare geseon mæg
þære æccan sunnan, þæt is wysdom.
 45.22. Æclc man þæ hale æagan hæfð, ne þærf he
nan oðres laðtewes ne larewas þas sunnan to geseonne, butan þære
hælæ.
 45.23. Gyf he hale eagan hæfð, he mæg hym self hawian on
ða sunnan.
 45.24. Gyf he ðonne unhale æagan hæfð, þonne beþearf
he þæt hyne man lære þæt he lochige ærest on þonne woh,
ðonne on gold and on seolfor; þonne he æaðe on þæt locian
mæg/, þonne on fyr, ærðam he ongean þa sunnan locie.
 46.3. Siððam he þonne þat gelæornoð hæbbe þæt
his/ eagan nanwyht þæt fyr ne onscyniað, hawie þonne on steorran and
on monan, ðonne on ðere sunnan scyman, ærðam he on hi selfe locige.
and swa ylce hit is be þære oðerre sunnan þe we ær ymbe specon,
þæt is, wysdom.
 46.7. Se ðe hyne myð hys modes æagum geseon wele, he sceal
of swiðe lytlum hyt ongynnan, and þonne lytlum and lytlum stigan near and
near stæpmelum, swilce he on sume hlædre stige, and wylle weorðan uppe
on sumum sæclifle.
 46.11. Gyf he þonne æfre uppe on ðam clife wyrð, þonne
mæg he locian egðer ge ofer þone warað, ge ofer þa sæ þe hym
ðonne benioðan byð, ge æac ofer þæt land þe hym ær bufan
wæs.
 46.14. Ac gyf unc swa þince, uton gebyddan unc hær
dæglanges and spurian tomorgen furður æfter ðam ylcan þe wiht ær
spureden.
 47.1. Ða cwæð ic: nese, la nese.
 47.1. Ac ic ðe bydde eadmodlice þæt ðe huru ne ðreote,
ne þu þa sprece þær ne forletæ.
 47.2. Ac sege gyt hwæthwugu swetolor ymb þæt þæt ic
mage openlicor ongytan hwæthwugu be ðam wisdome; and beod me þæt
þæt þu wylle; ic hyt ongynne, gyf me onhagað.
 47.6. Ða cwæð heo: Nat ic ðe nanwiht to bebeodanne
þæs þe þe mare ðearf sie to ðam cræfte þe ðu wilnast to
wittanne þonne þæt þæt þu forseo swa ðu swiðost mage weorlde
ara, and huru ungemetlice and unalifedlice, forðam ic ondrede þæt hy
gebynden þin mod to hæom, and þa gefon myd heora grine, swa swa man deor
oððe/ fugelas feht, þæt þu ne mote began þæt þæt þu
wilnast.
 47.12. Forðam ic wat swa swa ðu freora byst þissa weorlde
þinga, swa ðu sweotolor ongyst be ðam wisdome þe ðu wilnast; and gyf
hyt æfre geberað þæt þu hi swa clæne forlætan mæht
þæt heora þe nanwiht ne lyste, þonne mæg ic þe for seoð secgan:
gelyf me gyf þu wille, ðæt rihte on þære ylcan tyde þu wast
æall þæt ðu nu wilnast to witanne, and hæfst æall þæt þu
wilnast to habbenne.
 47.19. Ða cwæð ic: Hwenne gewyrð þæt?
 47.19. Ne gelyfe ic na þæt hyt æfre geweorðe þæt me
nanwiht ne lyste þisse weorlde ara, buton an ðing gewirðe, ðæt is,
þæt ic geseo þa hara þe þu me gehæst.
 48.2. Þonne ic nat þeah me licie seo to ðam wel þæt me
ma ne lyste þissa weirulde ara.
 48.4. Ða cwæð heo: ne ðingð me nu þæt þu me
awiht gesceadlice andwyrde; me ðingð þæt þu sprece þam gelicost
swilce þine æagan cwæðen to þinum mode. Nelle wyð næfre ær
þa þeostru þære nihte onscinian, ær wiht magon þa sunnan sylfe
geseon.
 48.8. Ðystlice me ðincð þæt þa æagan don, gyf hy
onscuniað þæra sunnan leohtes þone dæl þe hi hys geseon magon.
 48.9. Þæt ne mæg furðum þam æallra halestum æagum
gebyrrian þæt hy heonon of þisse weurlde magen þa sunnan sylfe
geseon.
 48.11. Be ðam þu miht geþencan þæt þu ne scalt
nanwiht/ seofian, þeaht þu ne mage þone wisdom myd þines modes eagum
nacodne geseon swilcne swilcne he ys.
 48.14. Forðam þu næfre þæt ne myht þa hwile þu
byst on ðam þeosðrum þinra sinna.
 48.15. Ac nota þæs wisdomes þe þu habbæ, and fagene
ðæs dæles þe þu ongitan magæ, and higa georne æfter maran. he
wot self se wisdom hwæs þu weorðe byst, hu myclum he hine þe eowie.
nis nanwiht wyrse on ðam men, þonne wene he þæt he si þæs wyrðe
þe he nis.
 48.20. Se læca wot gearnor þonne se seoca hweðer he hine
gelacnian mæg þe ne mæg, oððe hweðer he hine mæg gelocnian
þe myd liðum læcedomum þe myd stiðum.
 48.22. Forðam þu ne scealt to swiðe þe ladian, ne to
swiðe seofian after riht.
 48.23. Ne sint þa eagan þines modes æalles swa hale swa þu
wenst.
 49.1. Ða cwæð ic: swuga, la suwuga.
 49.1. Ne drece me, ne ic mine unrotnesse; genoh ic habbe ælles,
þeah ðu hy ne æce.
 49.2. Þu hyt secst hwillum swa hea, hwilum swa deope, þæt ic
ongyte nu þæt ic ne æom swylc swilce ic wende.
 49.4. Ac me sceamað nu þæt ic wende þæs ðe hyt
næs.
 49.5. Genog soð þu sædest.
 49.6. Se læce þe ic wilnige þæt me gehele, he wot hu hala
æagan ic habbe.
 49.7. He wot hwæt he me eawian wile; hym ic me befeste, and hys
welwylnesse ic me bebeode.
 49.8. Do he swa he wylle; to hym ic clipige þæt he myn moð
ahabbe to hym. ne secge ic næfre ma þæt ic hala æagan habbe, ær
ic þone wisdom selfne geseo.
 49.11. Ða cwæð heo: Nat ic þe nanne betran reð þonne
þu ær cwæde.
 49.12. Ac læt beon þone wop and þa unrotnesse, and beo
gemætlice bliðe, þu were ær to ungemætlice unrot, forðam seo
unrotnes derað ægðer ge moð ge lichaman.
 50.1. Ða cwæð ic: þu woldest gemetigan mynne wop and mynne
unrotnesse, and ic ne ongyte nan gemet mynra yrmða and ungelympa.
 50.3. Ðu hæst me forlætan þa unrotnesse, ðy læst ic
awðer oððe on mode oððe on lichaman þy mettrumra si, and ic ne
ongyte nane trimðe ne on mode ne on lichaman, ac æom ful nah ormod.
 50.6. Ac ic þe halsige, gyf ðu on ænigre wisan mage,
þæt þu me læde on sumne scyrtran wæg, sume dæle næar þam
leohte/ ðæs andgyttes þe ic lange wilnode, and giet ne myhte tocuman.
uncuð þæah me syððan scamige þæt ic eft hawige wið ðara
ðeostra þe ic ær wilnode to forlætanne, gyf ic a genealece ðam
leohte.
 50.12. Ða cwæð heo: Uton ændian þas boc nu hær
hrihte and secgen on oðræ bec scyrtran wæg, gyf wet magen.
 50.14. Ða cwæð ic: næse, la nese; uton ne forlætan
gyet ðas boc, ær ic sweotolor ongytan magæ þæt þæt wit
æmbe sint.
 50.16. Ða cwæð heo: Me þincð þæt ic scyle swa don
swa þu me byst. sum þing me tiht on þæt, ic nat hwæt, bute ic wene
þæt hyt si se god þe ðu æfterspurast.
 51.1. Ða cwæð ic: si ðam þanc ðe þe manað and
æac þe, gyf þu hym hære.
 51.2. Læd me þider þu wylle.
 51.2. Ic þe folige gyf ic mæg.
 51.3. Ða cwæð heo: me ðincð þæt ðu wille gyt
witan þæt ylce þæt þu ær woldest be gode and be þinre sawle.
 51.5. Ða cwæð ic: gea, þæs annes me lyst.
 51.6. Ða cwæð heo: wilnast þu awiht maram?
 51.7. Ða cwæð ic: Ic ne wilnige nanwiht buton
þæs/.
 51.8. Ða cwæð heo: ne wilnast þu soðfestnesse to
witanne? ða cwæð ic: hu mæg ic butan soðfesnesse awiht soðes
witan, oððe hwæt wilt þu secgan, hwæt god si buton soðfestnesse?
 51.11. Forðam we gehyrað reden on ðam godspelle þæt
Crist cwæde þæt he were weig and soðfasnes and lyf.
 51.13. Ða cwæð heo: riht þu segest.
 51.13. Ac ic wolde witan, hweðer þe þince þæt hyt
æall an si, soð and soðfesnesse.
 51.15. Ða cwæð ic: twa ðincg.
 51.15. Me ðincð þæt hi sien swa swa twa ðing sint:
oðer is wisdom, oðer is þæt þæt þer wis byd; and eft be
clennesse: oðer byd clennes, oðer þæt þæt clenne byd.
 51.18. Ða cwæð heo: hweðer ðincð þe þonne betre,
þe ðæt soð, þe seo soðfesnes?
 52.1. Ða cwæð ic: soðfestnes.
 52.1. Forðam æall þætte soð byd, byd of soðfestnesse
soð; and ælc þara þe clenne byd, byd for clennesse clene; and se þe
wis byd, he byd for wysdome wis.
 52.4. Ða cwæð heo: gode þanc þæt þu hyt swa wel
ongitst.
 52.5. Ac ic wolde witan hwæs þu wene, gyf wis man dead wurde,
hwæðer wisdom þonne dead wurde; oððe æft, gyf clene man dead
were, hweðer clennesse þonne dead were; Oððe, gyf seoðfæst man
dead were, hweðer soðfæstnes þonne dead were.
 52.9. Ða cwæð ic: nese, la nese; ne mæg þæt na
gewurðan.
 52.10. Ða cwæð heo: wel þu hyt ongytst.
 52.10. Ac ic wolde witan hwæder þu wene þæt se wisdom
þonne gelænde, oððe seo clennes, oððe seo soðfæstnes, ðonne
se man gewite.
 52.12. Oððe hwanon heo ær cumen, oððe hwær hy sien
gyf hi sien, oððe hwæðer hi lichamlice sien þe gastlice.
 52.14. Forðam þes nis nan tweo þæt ælc þincg þara
þe/ hys hwærhwugu is.
 53.1. Ða cwæð ic: æalla.
 53.1. Depplicu is seo acsung and winsumu to witanne þam þe hyt
witan mæg; hwæs byð þam wana þe þæt wat?
 53.4. Ða cwæð heo: hweðer þu mæge tocnawan þone
rihtwisan and þone unrihtwisan?
 53.6. Ða cwæð ic: gea, be sumum dæle; nes þæah swa
swa ic wolde.
 53.7. Ac me lystæ witan þæt þu ær acsodest.
 53.8. Ða cwæð heo: Ic wundrige hwu þu hæbbe swa
ræðe forgitan þæt ðu nu lytle ær andætta were þæt þu
wisse.
 53.9. Hu ne cwæðe þu ær þæt þu wysse þæt seo
soðfestnes a were, þæah se soðfesta gewite, and nu cwyst: gyf heo si?
 53.12. Ða cwæð ic: þæt ylce ic secge gyt, þæt ic
wat þæt heo byd, þæah se soðfasta gewitte.
 53.14. Ða cwæð heo: eall þat byd soð, þætte byd
þa hwile þe hyt byd.
 53.15. Ac þæt þu soðfestnes hætst, þæt ys god; he
wæs a, and a byd, undeadlic and æce.
 53.16. Se god hæft ealle creftas on hym gesunde and ful medeme.
se hæft gesceapena twa æca gesceafta, þæt sint engelas and manna
sauwela, þam he scealde sumne dæl ecra gyfa swilcra swilce nu wisdom is,
and rihtwisnes, and oðre manega þe us lang ðincð to rimanne. engelum
he gef be heora andefne, and manna saulum he gyfð ælcre be hyre andefne
swilca gyfa.
 54.2. Ða swilcan gifa hi ne þurfon næfre forlætan,
forðam heo beoð æca, and he gyfð eac mannum mænega and mislicum
gooda gifa on þissa wurlda. þeah hi eca ne sien, hi beoð þeah
stælwyrða þa hwile þe we on þisse wurlde beoð.
 54.6. Hwæðer ðu git ongyte þæt sawla beoð undeadlice?
gif ðu hyt ongitten hæbbe, ne hel hyt me, ac beo hys geðafa; gyf hyt
æalles hwæt si, sege me þæt.
 54.9. Ða cwæð ic: gode þanc þæs dæles þe ic
wot.
 54.9. Ic wille þis nu smeigan and haldan swa ic geornost mæg,
and gyf me æt enugum þingum tweonað, þonne cyðe ic hyt þe sona.
 54.12. Ða cwæð heo: gelyf gefæstlice gode, and
befæste/ þe halne gode, and ne wilna na to swiðe þines agnes willan
ofer hys.
 54.14. Ac beo hys mann, næs þin agen; and beo geðafa
þæt þu æart hys þeowa.
 54.15. Þonne ahæfð he þe for ðam simle near hym and
near, and ne læt þe nanwiht wiðerweardes beon.
 54.16. Gyf he þeah geþafað þæt þe awiht wiðerweardes
becymð, þonne byð þæt for þinre þearfe, þeah þu hyt ongytan
ne cunne.
 55.1. Ða cwæð ic: þæt ic gehyre and þæs ic gelife,
and þisse lære ic wille fulgan swa swa ic fyrmæst mæg, and þes god
byddan þæt ic hyt gefremman mage, swa þu me gefirn ær lærdest.
lær me ma gyf þu wille.
 55.5. Ða cwæð heo: do þæt me ærest, and secge me eft
siððam þu þis asmaead hæbbe hæwet þe þisses licie; and gif
þe be ængum þissa þinga awiht tweoge, þonne secge þu me þæt.
 55.8. Her endiað þa blostman þære forman boce.

END_TEXT
START_TEXT

Solil 2
B9.4.3.
St. Augustine, Soliloquies, Book 2: Endter 1922, 55-65; corrections by Carnicelli 1969, and by MS.



 55.10. Her onginð seo gadorung þære blostmena þære
æftran bec: ða cwæð ic: eala.
 55.11. Lange weron wiht nu æmettige, þæt wit ne spyredon
æfter ðam þe þu me ær gehete.
 55.13. Ða cwæð heo: uton gebetan hyt, uton fon on oðre boc
forewearde.
 55.15. Ða cwæð ic: uton þæs.
 55.16. Ða cwæð heo: uton gelyfan þæt god si on uncrum
fultume.
 55.17. Ða cwæð ic: georne wolde ic þæt wit hys
gelyfdun, gyf ic geweald hahte.
 55.18. Ac me þincð þæt se geleafa ne si on uncrum
onwealde þe me þe þæt þe wit þær secað, buton hine god unc
forgyfe.
 56.1. Ða cwæð heo: ægðer ge se geleafa ge æalle ða
good þe wit hæbban scelon; forði ic nat hwæt wit æalles don magon
buton hys fultume.
 56.3. Ic þe lære þeah þæt þu hyt ongynne; gebide þe
fæawum wurdum swa þu inweardlicost mage, and wilna þæs þe þe mest
neod hys and si.
 56.6. Ða cwæð ic: Drihten, drihten, þu þe simle
unawendendlic wunast, forgyf me ða twa ðincg þe ic simle wilnode,
þæt is, þæt ic mage þe ongitan and me selfne.
 56.8. Nu ic hæbbe gedon swa þu me lærdest, nu ic hæbbe
gebeden.
 56.10. Ða cwæð heo: Nu ic gehire hwæt ðu woldest
witan.
 56.10. Ac ic wolde witan ærest æt þe hwæðer þu wisse
buton tweon hweðer ðu were þe nære; Oððe hweðer þu libbe þe
ne libbe.
 56.13. Ða cwæð ic: þa sint twa þincg þæt ic
gewislice wite.
 56.14. Ða cwæð heo: hwæs wilnast þu ma to witanne?
 56.15. Ða cwæð ic: hwæðer ic undeadlic si.
 56.16. Ða cwæð heo: Ic gehyre þæt þu woldest æalne
wæg lybban.
 56.17. Ða cwæð ic: þæs ic æom geðafa.
 57.1. Ða cwæð heo: Wost þu þonne genoh gif ic gedo
þæt þu þæt wost þæt þu most simle lybban?
 57.3. Ða cwæð ic: þæt is swiðe good gytsung; sege
þeah hwet ic þe æfter acsode, hwæðer ic a lybbende were; and
siððan ic wolde witan hwæðer ic æfter þæs lychoman gedale and
þære sawle a mare wisse ðonne ic nu wot æalles þæs þe ic nu
lange wilnode to witanne. forðam ic ne mæg nanwiht ongytan bætre on men
þonne he wite, and nanwith wyrse ðonne he nyte.
 57.9. Ða cwæð heo: Nu ic wot æall hwæt þu woldest.
An is, þu woldest beon; oðer, þæt þu woldest lybban; ðridde,
þæt þu woldest witan. and ic wat æac for hwi þu ða þreo þincg
woldest: Forðam þu woldest beon þe þu woldest lybban, and forði
woldest þu lybban þe þu woldest witan; and ða þreo ðing ic gehure
þæt þu nu gewislice wast: ðu wast það þu æart, and ðu wost
þæt þu lufast, and æac þæt wost þæt þu hwæthwugu wast,
þeah þu eall nyte þæt ðu witan woldest.
 58.1. Ða cwæð ic: þæt is soð; þa þreo ðing ic
wat, and þa ðreo ðing ic wolde.
 58.2. Forði ic wolde beon, þi ic wolde lybban.
 58.2. Hwæt rohte ic hwæðer ic were, gyf ic ne lyfde?
 58.3. Oððe hwæt rohte ic þæs lyfes, gyf ic nawiht
nyste?
 58.5. Ða cwæð heo: Nu ic gehyre þæt þu lufast æall
þæt ðu lufast for ðam þrim ðingum, and ic ongyte æac hwilce
þara þreora ðinga þu swiðost lufast. ðu lufast þæt þæt
þu si, forðam ðu woldest libban, and forðam þu woldest libban þe
þu/ woldest witan.
 58.9. Þi ic ongyte þæt ðu lufast þone wisdom ofer
æalle oðre þing; þæt, me ðingð, seo ðin hehste good and
æac þin god.
 58.13. Ða cwæð ic: soð ðu me sægest.
 58.13. Hwæt is se hehsta wysdom æalles buton þæt hehste
good?
 58.14. Oððe hæwæt is þæt hehste good, buton þæt
ælc man on þisse wurlde swa miclum lufað god swa he wisdom lufað? Sam
he hine miclum lufige, sam he hine lytlum lufige, sam he hine mydlinga lufige,
 58.17. Be þam dæle he lufað god þe he wisdom lufað.
 58.19. Ða cwæð heo: genoh rihte þu hyt hæfst ongytan.
 58.19. Ac ic wolde þæt wit fengen eft þider wit ær
weron.
 58.20. Nu þu wast þæt ðu eart, and eac wost þæt ðu
leofest, and wast þæt ðu hwæthwugu wast, þeah ðu swa micel nyte
swa ðu woldest. and feorðæ ðing þæt ðu woldest æac witan,
þæt is, þæt ðu woldest witan hweðer þa ðreo þing æalle
æce weron ðe neron; Oððe hweðer heora enig æce weræ; Oððe,
gyf heo æallu æce wæren, hweðer heora enig æfter ðisse weorlde
on ðam æcan lyfe awðer dide, wexse oððe wanede.
 59.1. Ða cwæð ic: æalle myne giornesse ðu hæfst
ongyten swiðe rihte.
 59.3. Ða cwæð heo: ymbe hwæt twæost þu nu?
 59.3. Hu nu ne were ðu ær geðafa þæt god were æce
and ælmihtih, and hæfde twa gesceadwissa and æca gesceaftea
gesceapena swa swa we ær sædon, þæt sint engelas and manna saula,
ðam he hæfð forgifen æca gyfa?
 59.7. Ða gyfa hi ne ðurfon næfre alætan.
 59.7. Gyf ðu nu þis gemynst and þises gelifest, ðonne wast
ðu buton tweon þæt þu æart and simle bist and simle lufast and
simle/ hwæthwugu wast, þeah ðu æall nyte þæt ðu witan
woldest.
 59.10. Nu þu wast be ðam þreom þingum þe ðu æfter
acsodest, þæt is: I.
 59.11. Hweðer þu a were, II.
 59.12. Hweðer ðu a hwæthwugu wisse, III.
 59.12. Hweðer ðu æfter þæs lichaman gedale and
þære sawle mare wisse þonne ðu nu wast, þe læsse. æfter ðam
feorðan wit sceolon gyet spurian, nu þu þa ðreo wast, oð ðu æac
ðæt wite.
 59.16. Ða cwæð ic: swiðe endebyrdlice þu hyt recst.
 59.16. Ac ic þe wille secgan get þeah hwæs ic þær
fæstlice gelyfe and ymb hwæt ic þær gyt tweoge. ne getweoge ic
nawuht be godes æcnesse and be hys ælmihtihnesse; forðam hyt ne meg
nahu/ ælles beon be þære ðrinnesse and be ðare annesse, ðe butan
fruman wæs and butan ænde is.
 59.21. Forði ic ne mæg nahu ælles gelyfan, forþam he swa
micla and swa manega and swa wundorlice gesewena gesceafta gesceapen
hæfð, and þam æallum stiorð, and hi æalle gemetgað, and
oððre hwile gegiereð myd ðam winsumestum wlitum, oðre hwile eft
ongiereð and geungewlitegað.
 59.26. He wealð þara kynninga ðe mæstne anwealð
hæbbað þisses myddangeardes, ða beoð eallum mannum gelice acende,
and æac oðrum mannum gelice sweltað.
 59.29. Þa he læt ricsian ða hwile þe he wyle. for swilcum
and for manegum swilcum ic nat hu ic tweogan mage hys æcnesse; ne æac be
ure sawle life ic nu ðon ma nawuht ne twæoge.
 59.31. Ac ic tweoge gyt be heora ecnesse, hweðer hi a lybbende
sien.
 60.1. Ða cwæð heo: ymb hwæt tweost ðu þær?
 60.1. Hu ne sint æalle halga bec ful neah fulle be
undeadlycnesse þære sawle?
 60.3. Ac me þincð nu þæt to lang æall to rimande and
ðe to ælenge to gehyranne.
 60.5. Ða cwæð ic: Ic hys hæbbe goodne dæl gehyred, and
ic hys eac gelife.
 60.6. Ac me lyste hyt nu bet to witanne þonne to gelyfanne.
 60.8. Þa cwæð heo: hic wundrige hwi ðu swa swiðe georne
and swa gewislice þæt to witanne, þætte nefre nan man of ðisse
carcerne þises andweardan lyfes swa gewislice witan ne myhte swa swa ðu
wilnast, þeah ðe manige gearnodon þæt hi hyt on þis andweardan life
sweotolor ongeaton þonne oððre mænege hyt gelyfden be þisra and be
unleasra manna sægena. ne mæg næfre nan ongitan, ærðamþe seo
sawl byd wyð þam lychaman gedeled, æall þæt he witan wolde; ne
furðum ðonne giet er domes dæge swa sweotole swa he wolde; and þeah
þa halgan fæderas þe ær us weron swiðe georne wisson be ðam þe
ðu ær acsodest, þæt is, be undeadlicnesse manna sawla. þæt
wæs swiðe sweotol on þam þæt hi nanwiht ne tweode, ðonne hy
swiðost forsawen þis andwearde lyf þæt hi fægnian mosten
ðæs/ toweardan lifes, siððan se lichama and seo sawl gedelde
wurden, and hu hi mest wita geþolodon on þisse weorlde, þæt hi æft
hæfedon/ þi mare mede on ðam æcan life.
 60.23. Þurh swylcra manna gesewenan sculon gelyfan ða þe hyt
swa sweotolo ongytan ne magon swa swa hi meahton. and þeah be þære
undeadlicnesse þere sawle, gyf ðu hys get geðafa ne eart, Ic gedo
þæt ðu hyt ongyst, and ic gedo æac þæt ðe sceamað þæt
ðu hyt swa late ongeate.
 60.28. Ða cwæð ic: do, la do.
 60.28. Gedo þæt me scamige forði.
 60.29. Ða cwæð heo: hwæt.
 60.29. Ic wat þæt ðu hefst ðone hlaford nu todæg ðe
þu treowast æt elcum þinum bet þonne þe siluum, and swa hefð eac
manig esne ðara þe unricran hlaford hefð þonne ðu hefst. and ic wat
þæt ðu hæfst æac manige freond þara þe ðu genoh wel
truwast, þeah ðu him ealles swa wel ne truige swa ðu ðinum hlaforde
dest. hu þincð þe nu, gyf se þin hlaford ðe hwilc spel segð þara
ðe þu nefre ær ne geherdest, oððe he þe segð þæt he
hwethwugu gesawe þæs þe ðu nefre ne gesawe?
 61.3. Ðincð þe hweðer þe awuht æt his segene tweoge,
forðam þu hyt self ne gesawe?
 61.5. Ða cweð ic: nese, la nese; nis nan to ðam ungelyfedlic
spel, gyf he hyt segð þæt ic hym ne gelife; ge furðum manege
geþoftan ic hæbbe, gyf hi me hwæt secgað þæt hi selfe gesewen
oððe gehyrdon, Ic hys gelyfe eall swa wel swa ic hit self gesewe oððe
gehyrde.
 61.10. Ða cwæð heo: Ic gehire nu þæt ðu gelyfst
þinum hlaforde bet ðonne þe selfum, and þinum geferum æmnwel and
ðe selfum.
 61.12. Þu dest eac swiðe rihte and swiðe gerisenlice myd
þy þæt þuR swa gooda twreowa wit hi hefst.
 61.13. Ac ic wolde þæt þu me sedest hweðer þe ðince
Honorius, þeodosius sunu, wisra oððe unleasera þonne Crist, godes
sunu.
 61.16. Ða cweð ic: nese, la nese; ne nawer neah.
 61.16. Ac me þincð uneðe þæt ðu hi togeadere metst.
 61.17. Honorius is swiðe god, þeah his feder betere were; he
wes swiðe æfest and swiðe rædfast and swiðe rihte mines hlafordes
kynnes, and swa is se þe þær gyt lufað.
 61.20. Hi ic wille wyrðian swa swa man worldhlaford sceal, and
þe oðre ðe þu er embe sprece, swa swa heora hlafordes and swa man
þone kyng sceal, þe byð kyng ealra kcynga and ealra gesceafta scypend and
wealdend.
 61.24. Ða cwæð heo: Nu ic gehyre þæt þe licað se
almihtiga god bet þonne þeodosius, and Crist, godes sunu, bet ðonne
Honorius, þeodosius sunu.
 61.26. Ne lea ic þe na þæt ðu ægðer lufige.
 61.27. Ac ic ðe lere þæt þu lufige þa hearan hlafordes
swiðor, forþam hi witan eall þæt hi willað, and magon eall þæt
hi willað.
 61.29. Ða cwæð ic: eall hit is soð þæt ðu segst;
ealles þæs ic gelyfe.
 61.31. Ða cwæð heo: Nu ic gehyre þæt ðu truwast þam
hæaran/ hlaforde bet.
 61.32. Ac ic wolde witan hweðer ðe þuhte þæt þas
þine wurldhlafordes hefden wisran ðegnas and unleaseran þonne ða heran
hlafordas hæfdan.
 62.1. Truwast ðu nu þe selfum and þinum geferum bet þonne
ðam apostolum, þe weron Cristes selfes ðegnas?
 62.3. Oððe þam hehfederum?
 62.3. Oððe þam witgum, þe god self ðurht hi spec to hys
folce þæt þæt he wolde?
 62.5. Ða cwæð ic: Nese, la nese; ne truige ic na us swa wel,
ne nawer neah swa þam.
 62.7. Ða cwæð heo: Hwet sprec god þonne oftor, oððe
hwæt sede he soðlicor þurht hys witgan hys folce þonne be sawlen
undeaðlicnesse?
 62.9. Oððe hwet sædon þa apostolos and ealle halige
federas, gif hi ne sædon ymbe sawla æccnesse and imbe heora
undeadlicnesse?
 62.11. Oððe hwet mænde Crist, þa he cwæð on hys
godspelle: þa unrihtwisan farað on æce witu, and þa rihtwisan on
æce life?
 62.13. Nu þu geherst hwæt Crist cwæð and hys þegnas;
and ic geherde ær þæt þu nawuht ne tweodast ymbe Honorius segene and
hys þegna. hwi tweost ðu þonne ymbe Cristes, godes sunu, and ymbe hera
þegena sæcgena þe hy selfe to sprecon?
 62.17. Þa us sedon ma þyllycra weorda þonne we ariman magen
and myd manegum bysnum and tacnum hyt us sæðdon.
 62.19. Hwy ne myhte þu ðonne þam æallum gelyfan and
cwæde ær þæt þu were heora mann?
 62.21. Ða cwæð ic: swa ic cwæð and giet cwæðe
þæt ic ðam gelyfe and æac geara wat þæt hyt æall soð is
þæt us goð awðer oððe þurht hyne silfne oððe þurhte hy
sede; forðam þara byra ys ma on halgan bocum þonne efre ic ariman mage.
forði me sceamað nu þæt ic æfre ymbe þæt tweode, and ic eom
geðafa þæt ic eom swiðe rihte ofersteled, and ic beo ealne weig micle
gefegenra þonne ðu me myd þillicum ofærstælest þonne ic æfre
weræ þonne ic oðerne man oferstælde.
 62.28. Æall þis ic wiste þeah ær; ac ic hyt forgeat; swa
ic ondrede æac þæt ic ðis do.
 62.29. Ic wat æac þæt ic hyt hæfde swa clene forgieten,
þæt ic hyt næfre eft ne ofmunde, þær ðu me þy sweotoloran
bysena ne sede, ægðer ge be minum hlaforde ge be manegum bispellum.
 63.3. Ða cwæð heo: Ic wundrige hwi ðu efre þæs wenan
mahte be manna sawlum þæt hy næran æcan,
 63.4. Forðam ðu genoh geare wistes þæt hyt is seo ealra
hehsta and seo seleste godes gesceafta. and ðu wast æac genoh geare
þæt he nane gesceafta ne forlet eallunga gewitan swa þæt hy to
nawuihte weorðe, ne furðum þa ealra unweorðlicostan; ac he gewlitegað
and gegerað æalle gesceafta, and æft ungewliteað and ungerað, and
æft edniowað.
 63.10. Swa wrixliað ealle genu þæt hy farað, and instepe
æft cumað, and weorðað eft to ðam ylcan wlite and to þære ylcan
winsumnesse manna bearnum, þe wæron ærþamðe Adam gesingode.
 63.13. Nu ðu miht geheran þæt nan gesceaft swa clene on
wæg ne gewit þæt hi æft ne cume; Ne swa clæne ne forwyrð
þæt hi to hwanhwugu ne weorðe.
 63.15. Ac hwi wænst þu þonne, nu þa wacestan gesceafta
eallunga ne gewitað, þæt seoleste gescaft myd ealle gewite?
 63.18. Ða cwæð ic: eala.
 63.18. Ic eom myd earmlicre ofergiotolnesse ofseten, þæt ic
hyt ne myhte gemunan swa cuð swa hyt me ær wæs.
 63.20. Me ðincð nu ðað þu hyt me hæfdest genoh
swætele gereaht be þisse anre bysena, þeað þu me nane ma ne sedest.
 63.22. Ða cwæð heo: sec nu on ðe selfum ða bysena and
þa tacnu, and þonne þu meaht gearu witan þe ðu ær woldest witan
þæt ic ðe rehte be ðam uttran bysinum.
 63.24. Acsa ðin agen mod for hwi hyt swa willen si and swa
geornful to witanne þætte ær wæs, ær ðu acenned were, oððe
furðum þin yldra fæder geboren were; and æ acsa hyt eac for hwi hyt
wite þæt hym nu geandweard is and hyt ælce dæge gesihð and
gehyrð; oððe hwy hyt wilnige to wittanne þæt ðe efter us
gewurðan sceal.
 63.30. Þonne wene ic þæt hyt wille þe andweardan, gif hyt
gesceadwis is, and cwæðan þæt hit forði wilnige þæt to witanne
þæt ær us wæs, forði hit simle wære syððan god þone
forman man gesceape hafde; and hyt forði fundige wið þæs þe hyt
ær were, þæt to witanne þæt hyt ær wiste, þeah hyt nu myd
þære byrðene þæs lichaman gehefegod sio, þæt hyt þæt
witan ne mage þæt hyt ær wiste.
 64.3. And ic wene þæt hyt wille cweðan to þe þæt hyt
forði þæt wite, þæt hyt hær gesihð and gehyrð, forði hyt
her is on ðisse weurulde. and ic wene æac þæt hyt wille cweðan
þæð hyt forði wilnige to witanne þætte æfter urum dagum
geweorðan sceal; forðam hyt wat þæt hyt a beon sceal.
 64.8. Ða cwæð ic: me ðincð nu þæt þu hæbbe
genoh swetole gesæd þæt ælces mannes sawl nu si, and a beo, and a
were syððan god ærest þone forman man gescop.
 64.11. Ða cwæð heo: Nis hyt nan tweo þæt sawla beoð
undeadlice. gelef þinre agenre gesceadwisnesse, and gelyf Criste, godes
sunu, and gelyf eallum hys halgum, forðam hi weron swiðe unlease gewitan,
and gelyf þinre agenre sawle þe ðe ealne weig segð þurh hyre
gesceadwisnesse þæt heo si on ðe. seo segð æac þæt heo si
æce, forðam heo wilnað hæcra þinga.
 64.16. Nis heo na swa dysigra gesceafta þæt heo wolde secan
þæt heo findan ne meahte, oððe wilnige þæs ðe heo ne ahte, ne
hyre to ne gebyrede.
 64.19. Forlæt nu þonne unrihtan tweon; genoh sweotol hyt is
þæt ðu eart æce and a byst.
 64.21. Ða cwæð ic: þæt ic gehere and þæt ic gelyfe
and geara wot, and ic eom þæs swa gefagen swa ic næfre næs nanes
þinges swa gefagen.
 64.23. Nu ic gehyre þæt min sawel is æcu and a lifað, and
eall þæt min mod and min gescadwisnesse goodra crefta gegadrad, þæt
mot/ þa simle habban.
 64.25. And ic gehere æac þæt min gewit is æce.
 64.26. Ac me lyste gyt witan be ðam gewitte þæt ic ær
acsode: hweðer hyt æfter þæs lichaman gedale and þare sawle weoxe
þe wanede; þe hyt swa on stæle stode, þe hyt swa dyde swa hyt ær
dæð on þisse weorulde, oðre hwile weoxe, oðre hwile wanode.
 64.30. Ic wat nu þæt þæt lyf a byð and þæt gewit.
 64.31. Ac ic ondrede þæt hyt beo on þære weorulde swa hyt
her byt on cildum.
 64.32. Ne wene ic na þæt þæt lyf þær beo butan
gewitte þe ma þe hyt hær byð on cildum; þonne byð þær for
lytlu wynsumnes æt þam lyfe.
 65.3. Ða cwæð heo: Ic gehere nu hwæt þu woldest witan,
 65.3. Ac ic hyt þe ne mæg myd fæawum weordum gesecgan: gyf
þu hyt openlice witan wilt, þonne scealt þu hyt secan on þære bec
þe we hatað <foreign>de uidendo deo</foreign>.
 65.6. Seo boc is on englisc gehaten be godes ansyne.
 65.7. Ac beo nu godes modes, and smæa þæt þu nu
leornodes, and uton buta byddan þonne þæt he unc gefultmige; forðam
he gehet þæt he wolde fultmian ælcum þara þe to hym cleopode and
rihtes wilnode. and he gehet butan ælcum tweon þæt he us getehte
æfter þisse weorulde þæt we meohton ful gewislice witan fulne wisdom
and ful soðfæstnesse.
 65.12. Þæt þu meaht gehyran milcle openlicor on þære
bec þe ic þe ær nemde: <foreign>de iudendo deo</foreign>.
 65.15. Hær endiað þa blostman þære æftran bec þe
we hatað Soliloquiorum.

END_TEXT
START_TEXT

Solil 3
B9.4.4.
St. Augustine, Soliloquies, Book 3: Endter 1922, 65-70; corrections by Carnicelli 1969, and by MS.



 65.18. Ða cwæð ic: Nu þu hefst þa cwydas geendod þe
þu of ðisum twam bocum alese and næfst me gyt geandweard be ðam þe
ic þe nu niehst acsode, þæt wæs, be minum gewitte.
 65.21. Ic þe acsoðde hweðer hyt, æfter þas lichaman
gedale and þære sawle, weoxe, þe wanode, þe hyt ægðer dyde swa
hyt ær dæð.
 65.23. Ða cwæð heo: hu ne sæde ic þe ær þæt
þu hyt sceolt secan on þære bec þe wit þa ymb sprecon?
 65.24. Leorna þa boc, þonne findst þu hyt þær.
 65.26. Ða cwæð ic: me ne onhagað nu þa boc ealle to
asmæaganne.
 65.27. Ac ic wolde þæt þu me.
 65.28. Ða cwæð heo: þæt wuldor þara godena,
þæt heom þince heora silfra wite þe mare,
 65.30. Forðam hi nolde be heora fædra larum þa ylcan are
geearnian þa hwile þe hi on þisse weorulde weron. and þa godan geseoð
æac heora witu; forðam þæt heom ðince heora agnum ar þe mare.
 66.3. Ða yfelan geseoð god swa swa se scyldiga man þe byð
wið sumne king forweorht; and he gesyhð hine and hys deorlingas, þonne
þincð hym hys wite þe mare.
 66.6. And swa æac þæs kinges deorlinges geseoð heora
wite, forðam þæt hym a þincð heora agenu ar þe mare.
 66.8. Ne sceal þeah nan man wenan þæt æalla þa þe on
helle beoð habban gelic wite; ne ealle þa þe on heofenum beoð nabbað
gelic wuldor.
 66.10. Ac ælc hefð be hys gearnunga swa wite swa wuldor,
swæðer he on byð.
 66.11. Ða gelican habbað heom gelic. nis þæs æac na to
wenanne þæt ealle men hæbben gelicne wisdom on heofenum.
 66.13. Ac ælc hæfð be þam andefnum þe he ær æfter
æarnað; swa ær he hær swiðor swincð and swiðor giornð
wisdomes and rihtwisnesse, swa he hys þær mare hæft, and æac maren
are and maren wuldor.
 66.17. Hwæðer þe nu gæt si genoh sweotole gesed be þam
wisdome and be þare godes ansine?
 66.19. Ða cwæð ic: gea, genoh wel ic gelife þæt we
nane wiuht ne þurfon forlætan þæs wisdomes þe we nu habbað,
þeah seo sawl and se lichama hy gedælan.
 66.21. Ac ic gelyfe þæt ure gewit weorðe myd þi swiðe
miclum geæced, þeah we eall witan ne magen ær domes dæge þæt
þæt we witan woldon.
 66.23. Ac ic gelyfe æfter domes dæge þæt us ne beo
nanwiht dyhle, nawðer ne þæs þe on urum dagum byd, ne þæs þe
ær us wæs, ne æac þæs þe æfter us gewyrð.
 66.26. Þu hæfst me nu manega bysna gereihte, and ic hæbbe
me/ sælf gesegen on hæalgum bocum gewriten ma þonne ic areccam mage,
oððe furðum gemunan mage. þu tehtest me eac swa ungelygena gewittnesse
swa ic nan oððer don ne mæg, bute ic næde scall hym gelifan.
 66.31. Forðam, gyf ic nanre wacran gewitnesse ne gelyfe, þonne
wat ic swiðe lytel oððe nanwiht.
 67.1. Hwæt wat ic buton þæt ic wilnie þæt we be gode
witan swa sweotole swa we woldon?
 67.4. Ac þæt mod is mid þa lichaman gehefegod and abysgod,
þæt we ne magon myd þæs modes eagum nan þing geseon swylc swilc hyt
is, ðe ma þe ðu myht hwilum þære sunnan scyman geseon, þonne þa
wolcnan sceotað betweon hyre and þe; and þeah heo scyneð swiðe
beorhte þær þer heo bið. ne furðum þeah þer nan wolcne si
betweon þe and hyre, þu hy ne myht ful sweotole geseon swilce swilc heo is;
Forðam þu ne eart ðer þær heo is.
 67.11. Ne þin lichaman þær beon ne mæg; ne þin
lychamlican æagan þær nawer neah cuman ne magon, ne þer neah ge
geseon; ne furðan þone monan, þe us near is, we ne magon geseon swilcne
swilc he is. we witon þæt he is bradre ðonne þæs myddaneard, and
þeah ne þincð us hwilum þe bradder þe an scyld for þære firle.
 67.17. Nu þu hæfst gehyred þæt we naðer ne myd
þæs modes eagan nanwiht ne magon of þisse weorulde geseon eallunga swa
swa hyt is.
 67.19. Ac of ðam dæle þe we hys geseoð, we sceolun gelifan
þane del þe we hys ne geseoð.
 67.20. Ac us hys gehaten butan ælcum tweon swa swa we of þisse
weorulde weorðað, and seo sawle of þære carcerne gæð þæs
lichaman and aletan byd, þæt we witon ælces þinges þe we nu
wilniað to witanne, and micle mare þonne þa ealdan men, þa ealra
wissestan on þisse weorulde, witan magen.
 67.25. And efter domes dæge us hys gehaten þæt we moten god
geseon openlice, ealne geseo swylce swylce he hys, and hyne a syððan cunnan
swa georne swa he nu us can.
 67.27. Ne byð us næfre syððan nanes wisdomes wana.
 67.28. Nele he us nanwiht helan, se þe us læt hyne selfne
cunnan.
 67.29. Ac we witon ðonne eall þæt we nu wilniað to
witanne, ge æac þæt þæt we nu na ne wilniað to witanne.
 67.31. Ealle we geseoð god, ge þa þe her wyrste beoð, ge
þa þe her beste beoð.
 67.32. Ealle þa godan hyne geseoð, heom to frofran, and to
gefean, and to are, and to eaðnesse, and to wuldre. and þa yfelan hyne
geseoð swa ylca swa þa godan, heom þeah to wite, forðam hy geseoð
meahte oððe mosten on þas wurlde, oððe hweðer hy enige geminde
hefde þara freonda þe hi beæftan heom lefdon on þisse weorulde.
 68.4. Ða answarede he an his agnum ingeþancum and cwæð:
Hwi/ wenst þu þæt þa goodan fordgefarenan þe habbað fulne freodom
and eall witon þæt hy witan lyst ge on þissum andweardan lyfe ge on
ðam toweardan, hwi wenst þu þæt hy nabban nane gemunde heora freonda
on þisse weorulde, ða se yfela welega þe on helle tintregum wæs
ondræd hys freondum þa ylcan witu þe he gearnoð hæftde?
 68.10. Þæt wes se ðe Crist sede on hys godspelle þæt he
bede Habraham þæt he sende Ladzarus, ðone þearfan, to hym, þæt he
myd hys lytlan fingre hym gedripte weteris on þa tungan, and hys þurst myd
þi gecelde.
 68.14. Ða cwæð Habraham: nese, min cyld, nese.
 68.14. Ac geþenc þæt þu hym forwyrndest ælcra getesa,
ða git becgen on lichaman weron, and þu hefdest ælc good, and he hefde
ælc yfel. ne mot he þe nu þy mare don to getæsan þe ðu þa hym
woldest.
 68.18. Ða cwæð se welega: Lazarus, Abraham, nu hyt þæt
beon ne mæg, onsend hyne to minum V broðrum þa sint giet on eorðan,
þær ic wes, þæt he him asecge on hwilcum gewite ic eom, and he
gelære þæt hy hi wið þæt warien þæt hy hær ne cumen.
 68.22. Ða cwæð Habraham: nese, næse; hi habbað haligra
feddra bec myd heom a on eorðan.
 68.23. Leorniæn þa on, and gelyfan þam.
 68.24. Gyf hy him ne gelyfað, ðonne ne gelyfað hi na Lazere,
þeah he cume to hiom.
 68.26. Nu we magon gehyran þæt ægðer ge ða goodan
forðgefaranan ge þa yfelan witon eall þæt is on þisse weorulde and
gewyrð, and eac on þa weorulde þe hi on beoð.
 68.28. Hi witon þane mæstan dæl, þeah hy hyt eall niton
ær domes dæge, and hi habbað swiðe micle gemynde on þæs weorulde
heora maga and heora freonda.
 68.31. And þa gooda helpað ðam goodum, and heora ælc
oðrum be ðam dæle þe hy magon.
 69.1. Ac þa goodan nellað heora yflum freondum arian, forðam
hy nellað heora yfeles geswican, ðe ma þe Habraham wolde þam welegan
arian, þeh he hys ægnes kinnes were, forðam he ongæt þat he
goode næs swa eadmod swa swa he myd rihte sceolde.
 69.5. Ða yfelan þanne ne magon nawðer ne heora freondum, ne
heom selfum nane goode, forðam hy ær on nanre helpe neron naðer ne heom
sylfum ne heora freondum þam þe ær heom forðgewitone weron, ða hy on
þisse weorulde weron.
 69.9. Ac hym byð þonne swa swa þam mannum þe her beoð on
sumes kincges carcerne gebrohte, and magon geseon ælc dæge heora freond,
and geahsian be heom þæt þæt hy willað, and ne magon heom þeah na
nane gode ne beon.
 69.13. Ne hi hym þe ma oððe nellað, oððe ne magon.
 69.14. Ðæs hæbbað þa yfelan þe mare wite on þære
toweardan weorulde þe hy witan þa are and þone wearscype þara goodene,
and eac þæs þe mare þe hy gemunan æalle þa are þe hy on þisse
weorulde hæfden, and eac þa are witon þe þa habbað þe þonne
bæftam hym beoð on þisse weorulde.
 69.19. Ða goodan, þonne, ðe fulne freodom habbað, geseoð
egðer ge heora freond ge heora feond, swa swa her rice men geseoð ofð
egðer ætsumne ge heora freond ge heora feond.
 69.21. Gelice hi hy geseoð and gelice hy hi ongyotað, þeah hi
hi ne lufigen.
 69.22. And æft þa rihtwisan, syððan hy of þisse weorulde
beoð, hy gemunan swiðe oft ægðer ge ðas godes ge þæs yfeles,
þe hy on ðisse weorulde hæfdon, and fageniað swiðe swiðlice
þæt hy ne forletan heora drihnes willan, nawðer ne on eðnum þingum
ne on renum, þa hwile þe hi on þisse weorrulde weron. swa swa sum rice
man on þisse weorulde hym habbe hys deorlinga sumne fram adrifen, oððe
heora begra unwyllum hym si fram anyd, and hæbbe ðonne monige wite and
mani ungelimp on hys wrecsiðe, and cume þeah to þam ylcan hlaforde þe
he ær myd wes, and si þær micle arlicor þonne he ær wæs.
 69.32. Þonne gemynð he þa ungelimp þe he her hæfde on
hys wrecsiðe, and ne byð þeah na þe unbliðre.
 70.3. Ac ic silf næfre ne geseah oððe gehyrde þæt
þæt me unsoðfæstran men sædon þonne þa wæron þe Þæt
sedon þæt wit þær ymb sint.
 70.5. Hu ne sceal ic nede oðer twegera: oððe sumum men
gelifan oððe nanum?
 70.6. Me þincð nu þæt ic wite hwa Romeburh timbrode, and
æac feala oðra þincga þe ær urum dagum geweordon wæs, þa ic ne
mæg æalla ariman.
 70.8. Nat ic no ði hwa Romeburh timbrede þe ic self hyt
gesawe, ne furðum þæt nat hwilcces cynnes ic eom, ne hwa min feder
wæs oððe modor buton be gesegenum.
 70.11. Ic wat þæt min fæder me gestriende and min modor me
gebær.
 70.12. Nat ic hyt na þy þæt ic hyt self gesawe, ac forði
þe hyt man me sæde.
 70.13. Ne sædon hyt me þeah nane swa soðfeste men swa
ðær weron ðe þæt sædon þe wit nu lange æfterspyredon, and
þæah ic hys gelyfe.
 70.16. Þi me þincð swiðe dysig man and swiðe unlæde
þe nele hys andgyt æcan þa hwile þe he on þisse weorulde byð, and
simle/ wiscan and willnian þæt he mote cuman to ðam æcan lyfe
þær us nanwiht ne byð dygles.
 70.20. Hær endiað þa cwidas þe ælfred kining alæs
of þære bec þe we hatað on læden <foreign>de uidendo deo</foreign>, and on
englisc/: be godes ansiene.


END_TEXT
START_TEXT

GDPref 1 (C)
B9.5.1.
Gregory the Great, Dialogues, Preface to Book 1 (Cambridge, Corpus Christi College, MS. 322): Hecht 1900-7, 1-9.



 1.1. Ic ÆLFRED geofendum Criste mid cynehades mærnysse
geweorðod, habbe gearolice ongyten & þurh haligra boca gesægene oft
gehyred, þætte us, þam þe God swa micle heanesse worldgeþingða
forgifen hafað, is seo mæste ðearf, þæt we hwilon ure mod betwix
þas eorþlican ymbhigdo geleoðigen & gebigen to ðam godcundan &
þam gastlican rihte.
 1.12. & forþan ic sohte & wilnade to minum getreowum
freondum, þæt hi me of Godes bocum be haligra manna þeawum & wundrum
awriten þas æfterfylgendan lare, þæt ic þurh þa mynegunge &
lufe gescyrped on minum mode betwih þas eorðlican gedrefednesse hwilum
gehicge þa heofonlican.
 2.22. Forþon nu æt ærestan we magon gehyran, hu se eadega
& se apostolica papa sanctus Gregorius spræc to his deacone, þam
wæs nama Petrus, be haligra monna larum & þeawum & life to lare
& to bysne eallum þam, þe Godes willan wyrceað & lufiað.
 2.29. & forðon se eadega sanctus Gregorius ærest wæs
sprecende be him selfum þisum wordum & þus cwæð: sume dæge hit
gelamp, þæt ic wæs swiðe geswenced mid þam geruxlum &
uneðnessum sumra woruldlicra ymbhogena, ær þam underfenge þises
bisceoplican folgoðes.
 3.7. In þam worldscyrum we beoð ful oft genyded, þæt we
doð þa þing, ðe us genoh gewiss is, þæt we ne sceolon.
 3.10. Þa me gelyste þære deoglan stowe, þe ic ær on
wæs in mynstre.
 3.12. Seo is þære gnornunge freond, forþon mon symle mæg
his sares & his unrihtes mæst geþencan, gif he bið ana on
deogolnesse.
 3.16. Þær me æteowde openlice hit self eall swa hwæt swa
me mislicode be minre agenre wisan, & þær comon sweotollice beforan
þam eagum minre heortan eall þa gedonan unriht, þe gewunedan, þæt hi
me sar & sorge ongebrohton.
 3.24. Witodlice ic sæt þa þær swiðe geswenced &
lange swigende.
 3.26. Ða com me to min sunu Petrus & min se leofesta diacon,
se wæs gebunden & getogen to me heowcuþlice mid freondlicre lufan fram
þære frymðe his geogoðhades, & he wæs symble min gefyra to
smeaunge þæs halgan wordes & þære godcundan lare.
 3.33. & he þa lociende on me geseah, þæt ic wæs
geswænced mid hefigum sare minre heortan.
 3.36. & þa cwæþ he þus to me: ac la, gelamp þe aht
niwes?
 4.2. For hwan hafast þu maran gnornunge, þonne hit ær gewuna
wæs?
 4.4. Ða cwæð ic to him: eala, Petrus, seo gnornung, þe ic
dreoge daga gehwylce, symble heo is me eald for gewunan, & symble heo is me
niwe for eacan.
 4.9. Min þæt ungesælige mod is swiðe gecnyssed &
gedrefed for þære wunde his bysgunge & gemyneþ, hwilc hit ær
wæs on mynstre: hu hit him on bæc let & forhogode eall þas
gewitendlican þing, & hu swiþe hit oferhlifade ealle þas
woruldþing, þe we on drohtniað, & þæt hit ne gewunode naht elles
þencan, buton þa heofonlican; & þær eac hit oferstah, þeah þe
hit behæfd wære in lichaman, þa locu seolf þæs lichaman mid
sceawunge þæs heofonlican lifes; & eac þone deað, þe þenceþ
fullneah eallum mannum wite, þone hit lufade þær gelice swilce lifes
ingang & his gewinnes mede & edlean.
 4.29. & nu for þam bysegum þissere biscoplican scire hit
þrowað þa ymbhogan woruldlicra manna, & æfter swa fægerre
onsyne his ræste, þe hit on wæs, hit is nu afyled mid þy duste
eorðlicra dæda.
 5.1. & nu, þonne hit tostreigdeð & todæleð hit
sylf ymb oðerra manna wisan for nydþearfe manigra manna, witodlice þonne
hit wile ymb his agene þæncan, buton tweon hit gehweorfeþ þy medmare
to his sylfes þearfe.
 5.8. Genoh georne ic gehycge, þæt ic dreoge, & hwæt ic
anforlet.
 5.10. & symble þonne ic geþence, þæt ic ær forleas
þa dyglan stowe, me þinceþ þis þy hefigre, þæt ic nu
ræfnige.
 5.13. Geseoh nu, Petrus, þæt me is gelicost þam, þe on
lefan scipe byð, þæt byð geswenced mid þam yþum mycclan sæs:
swa ic eom nu onstyred mid þam gedrefednyssum þissere worulde, & ic eom
gecnyssed mid þam stormum þære strangan hreohnesse in þam scipe mines
modes.
 5.22. & þonne ic gemune mines þæs ærran lifes, þe
ic on mynstre ær on wunode, þonne asworette ic & geomrige gelice
þam, þe on lefan scipe neah lande gelætað, & hit þonne se
þoden & se storm on sæ adrifeð swa feorr, swa he æt nyhstan
nænig land geseon ne mæg.
 5.30. & eac me þynceþ, þæt nu gyt micele hefigre sy,
þæt, þonne ic beo geslægen & gedrefed mid þam unmætum yþum
þissera woruldþinga, þæt ic þonne uneaþe mæg a geþencan &
geseon þa hyþe, ðe ic forlet, þa ic of mynstre gewat.
 6.5. Forþon swilce beoð þæs mannes modgeþancas: þonne
he ærest þæt god forleoseð, þæt þe he ær hæfde, he swa
þeh æt fruman gemyneð, þæt he hit forleas, & þonne þæt
mod feor gewiteþ ymb oþre ðing, eac swylce hit forgyteþ his agnes
godes, þe hit ær forleas, & þonne æt nyxstan hit geweorðeþ,
þæt se mann na ne gemyneþ þæs þe he ær hæfde.
 6.16. Forþon ic spræc ær beforan swa, þæt, þonne we
liðað feor, æt nehstan we no geseoð þa stilnesse þære hyþe,
þe we ær fram leton.
 6.20. & eac me byþ full oft to gemynde becumen &
geþeoded to ecan mines sares sumra manna lif, þa þe forleton mid eallum
mode þas andweardan worulde.
 6.25. Þonne ic sceawige þære heanesse & rihtwisnesse,
ic geþence, hu swyþe ic sylf licge in þisum nyþerlicum þingum.
 6.28. Manige þara gelicodon heora scyppende in deogolran life.
 6.30. Hi ne ealdodon næfre fram heora modes niwnysse þurh
eorðlice dæde, & ælmihtig God nolde hi abysgian mid þam gewinnum
þises middaneardes.
 6.34. Ac nu þa þe ic ymb sprece, ic gecyðe bet, me
þinceð, gif ic asceade mid mearcunge þara namena, þa þe her
beæftan gesæde wæron þurh acsunge & andsware.
 7.5. Petrus cwæð to him: ne oncneow ic naht swiðe, hweþer
in Langbeardum æfre asceonan ænigra manna lif mid mægnum &
wundrum.
 7.9. Nat ic, hwi þu sy eallinga onæled & ontihted of
þara/ bysne & wiðmetenysse.
 7.12. Ne tweoge ic naht, þæt gode weras wæron on þysum
lande: þonne wene ic hwæþre, þætte wundra & mægnu oððe
nænige þinga fram heom gewordene wæron, oððe hig oð þis
forswigede wæron, þæt we nyton, hwæþer hig gewordene wæron
oþþe næron.
 7.20. Gregorius him andswarode: eala, Petrus, gif ic þe þa ana
asecge be fullmedemum & gecorenum werum, þe ic sylf, an yfellic man,
ongeat æt þam godum & þam geleaffullum werum, þe hit me cyþdon,
& eac þa, þe ic þurh me sylfne oncneow & geleornode, ic wene,
þæt þes dæg blinneð, ær me spell ateorige.
 7.30. Petrus him to cwæð: ic wolde la, þæt þu me
acsiendum sædest hwæthugu be þam godan werum, & þæt þe ne
þuhte to hefig, þæt þu ongunne hwæthugu gebrecan in þone wisdom
þære gerecenysse, forþon ne cymð naht ungelic trymnes upp, ac swa
swiþe geþwærlicu of ðære gemynde godra mægna.
 8.4. Witodlice in þære gerecenysse we magon ongytan, hulic
þæt gode mægn byþ to findanne & to habbanne, & we magon
oncnawan in þære segene þæra wundra, hu þæt mægen funden
& gehæfd byð & gemæred.
 8.11. Full manega men wæron, þa þe onælað &
getihtað þa bysna godra wera swyðor þonne þa lare to þære lufan
þæs heofonlican eðles.
 8.15. & swa geweorðeþ full oft, þæt þam mode
þæs gehyrendan becymeþ twifeald fultum on þam bysenum ura fædera:
forþon hit byþ onbærned of wiðmetennesse godra foregangendra wera to
þære lufan þæs toweardan lifes, & þeh hit wene, þæt hit
sylf hwæthwugu sy, symble hit byð geeadmodod þæs þe swyðor,
þonne hit ongyteþ ænige beteran wisan be oðrum mannum.
 8.26. Gregorius him andswarode: þa wisan, þe ic me acsode æt
sægene arwurþra wera, untwygendlice ic þe þa secge mid bysene
þære halgan ealdorlicnysse.
 8.31. We witon, þæt us eallum cuþ is, þæt Marcus &
Lucas writon þæt godspel nalæs þæt hi hit gesawon, ac hi hit
geleornodon, swa hi hit gehyrdon of Petres muðe & of Paules þæra
apostola.
 9.4. Swa ic eac wille animan & ateon fram þam, þe þas boc
rædað, þone intingan ælcre tweonge æt ælcum þæra spella,
þe ic write, & ic þæt gecyþe, æt hwilcum ordfruman ic geacsode,
þa þe ic secge.
 9.10. Ic wille, Petrus, þæt þu wite, þæt ic nime in
sumum þæt andgyt an & in sumum þa word mid þy andgyte: forþon
gif ic be eallum þam hadum synderlice þa word animan wolde, þonne
wæron hi forðbrohte ceorlisce ðeawe, & hi na seo hand &
þæt gewrit þæs writendan swa gecoplice ne onfengce.
 9.19. Ic geleornode & gefrægn æt gesægene swiðe
arwyrðra witena þæt þæt ic nu secge.

END_TEXT
START_TEXT

GD 1 (C)
B9.5.2.
Gregory the Great, Dialogues, Book 1: Hecht 1900-7, 11-92.



 1.11.3. Hit gelamp geo in Samni þære mægðe, þæt
sumes rices mannes tun wæs, in ðam his gebur hæfde sunu, & þam
wæs nama Honoratus.
 1.11.5. Se higode symble þurh fæsten & forhæfdnesse of
his cnihthade to þære lufan þæs heofonlican eþles, & sona he
þeah mid swa mycelre drohtnunge þæs clænan lifes, þæt he hine
sylfne þa geteah & gehæfde fram æghwilcum unnyttum worde, &
swiþe his lichaman tæmede & swæncte þurh forhæfdnysse, swa ic
ær beforan sæde.
 1.11.10. Sume dæge hit gelamp, þæt his magas worhton
gebeorscipe heora neahgeburum & heora freondum.
 1.11.11. In þam gebeorscipe wæron flæsc gegearwod mannum to
etanne/.
 1.11.12. Þa he þa sceolde niman & etan, þa wiðsoc he
þæt flæsc for lufan þæs fæstenes.
 1.11.14. & hine ongunnon þa his magas bysmrian &
cwædon to him: et þu cniht þisne mete.
 1.11.15. Cwyþst þu, þæt we magon niman fisc on þysum
muntum & þe bringan to etanne?
 1.11.16. In þære stowe wæs gewuna, þæt man hwilum ymb
fisc gehyrde sprecan, & þær næs næfre nan gesewen.
 1.11.18. Ac þa se Honoratus wæs þus gebysmerod mid þysum
wordum, semninga hit gelamp, þæt þær wæs wæter to lytel to
manna þenunge in þam gebeorscipe.
 1.11.20. & þa arn an wencel mid treowenum æscene, swa hit
þær ðeaw wæs, to þære wyllan, & sona swa hit þæt
wæter hlod, þa becom an fisc in þone wæterstoppan.
 1.11.23. & þa sona swa þæt wencel ham gecyrred wæs,
hit ageat þone fisc mid þy wætre beforan heom eallum on þam
gebeorscipe, & Honoratus þa hæfde genoh on ðam fisce to anes
dæges bigleofan.
 1.11.25. & þa sona geswac eall seo bysmerung his maga, &
hi ealle wundrigende ongunnon wurðian & herigan þa forhæfdnesse
& þæt fæsten on Honorate, þe hi ær bysmerodon.
 1.11.28. & hit þa swa gelamp, þæt fram ðam Godes men
adrigde þa edwitu þære bysmrunge se fisc of ðam munte.
 1.11.30. Ða se Honoratus weox & þeah mid mycclum mægnum,
oþ þæt æt nyxstan he wæs gearad mid freodome fram his hlaforde
þam forecwedenan.
 1.12.2. & þa getimbrode he mynster in þære stowe, þe
is Flundis gehaten, in þære he gewearð fæder & lareow twegra hund
muneca, & his lif þær ascan & wearð gemærsod on healfe
gehwilcre/, toþon þæt hit sealde manegum mannum to bysne þæs
hæalican & þæs rihtlican lifes.
 1.12.7. Soðlice sume dæge hit gelamp, þæt of ðam ylcan
munte, þe ofer his mynstre hlifade, wearð upp ascoten in þære heanysse
swyðlicu mycelnes þæs ungemætan stanclifes.
 1.12.9. Þæt aborstene clif hreas þa ofduneweard geond þam
widgelnysse þæs muntes & wæs farende, oþ þæt hit com
þær hit mynte feallan ofer þæt mynster, & þæt þonne
wære hryre ealles þæs stoces & forwyrd ealra þæra broðra.
 1.12.13. Ac þa þa se halga wer geseah þone stantorr ufene
toweardes him farende, he þa gecigde Cristes naman mid gelomlicre stemne,
& sona mid aþenedre his swiðran hand he ongæn sette & awrat
Cristes rodetacen & þa ðone stantorr swa feallende gefæstnode on
þære ylcan sidan þæs widgellan muntes, swa swa me sæde se
æwfæsta wer Laurentius, þæt þær nære nan þing on þære
stowe, þe he ongeclyfian mihte.
 1.12.19. Ac gyt nu todæg he hangaþ swa hreosende, swylce he
feallan wylle, & þæt magon geseon, þa þe þone munt sceawiað.
 1.12.21. Petrus him to cwæð: wenað we, hwæþer þes
æðele wer ær ænigne lareow hæfde, se þe æfter þan þus
manigra manna lareow gewearð?
 1.12.23. Gregorius him andswarode: ne gehyrde ic næfre, þæt
he æniges mannes leorningman wære.
 1.12.24. Ac we witon, þæt þæs halgan gastes gifu ne byð
to ænigre æ gebunden.
 1.12.25. Ac hit soðlice gewuna is þæs menniscan lifes,
þæt se ne durre beon wisdomes lareow oðres mannes, se þe hine ær
him sylfum nan ne geleornað.
 1.12.27. Ne bebeode se na eac þam underðeoddum ænige
hyrsumnysse, se þe ær his lareowum hyrsum beon nolde.
 1.12.29. Ac þehhwæþre sume mæn wæron, þa þa swa
wurdon innan mid haliges gastes gife gelærde, þeah þe heom gelumpe,
þæt hi utan on heora lichaman mænniscra lareowa lare wana wæron,
þehhwæðre heom gelamp, þæt hi mid haliges gastes gife in heora
heortan ingehigdum onbryrde & gelærde wæron.
 1.13.4. Ne sceal hwæðre se freodom þyslices lifes eallum
mannum to bysne geseald beon, þy læs hwylc man forseo oððe forhogie
menniscne lareow & wene & getreowige, þæt he eac mage mid halgum
gaste beon gelæred & gefylled, & he þonne dwelie on his lare.
 1.13.8. Ac soðlice þæt mod, þe mid þam godcundan gaste
byð gefylled, þonne bið þis þa cuðlæcestan tacnu, þæt is
þonne witodlice mægenes & eadmodnysse: gif hit swa gelimpeð,
þæt heora ægþer fullfremedlice in anes mann es mod tosamne becumað,
þonne byð hit openlice gecyþed, þæt hi of andweardnysse haliges
gastes cyðnesse secgað.
 1.13.13. Swa swa hit witodlice nis nahwær geræd ne on bocum
gesægd be Iohanne þam fulluhtre, þæt he ænigne lichamlicne lareow
hæfde, ne seo soðfæstnys, þæt is Crist sylf, se mid lichamlicre
andweardnysse his apostolas lærde.
 1.13.16. & swa þeh Iohannem ðone fulluhtre he ne getealde
to his þegnum, þe he sylf lichamlice gelærde, ac he wæs mid haliges
gastes gife afylled, & þa þone þe se hælend mid haliges gastes
gife gefylde & gelærde, he hine þa forlet to his agnes sylfes dome
buton þreatunge lichamlicre lare.
 1.13.21. Swa hit eac in ðære ealdan æ sægð &
awriten is, þæt Moyses in westen gelæded wære, & he þær
fram Godes ængle þæt bebod underfeng & þurh nænigne menniscne
man ne geleornode.
 1.13.24. Ac on ðas wisan, swa swa we ær fore spræcon, ma hi
syndon fram mannum to arwurðianne, þonne hi syn to onherianne.
 1.13.26. Petrus cwæð: me licað, þæt þu cwyðst.
 1.13.26. Ac ic bidde, þæt þu me secge, hwæþer þes
þus mycelre geearnunge fæder ænigne eaferan forlete, se þe þa
mycclan mægnu & his dæde onhyrede.
 2.14.3. Gregorius him andswarode: sum wæs swiðe arwurðe wer,
þæs nama wæs Libertinus, se wæs on Totiles dagum þæs cingces.
 2.14.4. Se wæs eac þæs mynstres prafost & lareow, þe
is genemned Flundis.
 2.14.6. In þæs leornungscole drohtnigende & sum man wæs
gelæred, be ðam, þeah þe us ðæs bufancwedenan mannes mægnu
þurh manigra manna sægene gemærsod wæron, hweðer se bufancwedena
wer & se æfæsta Laurentius, se þe nu gyt lyfigende is, & he in
þa ylcan tid hiwcuðlice mid him wæs, se gewunode, þæt he me be him
fæla/ sæde, of þam ic nu þe þa feawum wordum secgan wille, þæt
ic gemunan mæg.
 2.14.12. Swa swa hit gelamp in þære ylcan mægðe Samni,
þa þe we ær bufan gemyngodon, þæt se ylca wer for neodþearfe
þæs mynstres on sumne siðfæt feran ongan.
 2.14.14. & þa gelamp hit, þæt sum ealdorman wæs Daria
gehaten, se wæs mid here cumende of Gotena þeode on þa ylcan stowe
þæs halgan weres.
 2.14.16. & þa wearð se ylca Godes þeow adune aworpen of
his horse fram þæs ylcan ealdormannes mannum.
 2.14.18. & he þa se Godes man wæs lustlice þone lyre
þæs horses þoliende & eac þa swipan, þe he on his handa
hæfde, þa he þam reafiendum mannum brohte þus cweðende: nimað nu
þas swipan, þæt ge magan þis hors mid mynegian & drifan.
 2.14.22. & þa æfter þysum wordum hraðe se Godes man
hine sylfne on gebed sealde.
 2.14.23. & þa þes bufansprecenan ealdormannes here mid
færærninge becom to sumre ea, þære wæs nama Uulturnus.
 2.14.25. Þær hi ealle ongunnon heora hors mid heora
sperescæftum þerscan & mid heora spurum blodgian & heawan.
 2.15.1. Ac hwæðre þa hors, þeah þe hie mid þam swipum
geswungene wæron & mid þam spurum geblodgode wæron, þehhweðre
hi of ðam stedum þa hors astyrian ne adrifan ne mihton, & swa swiðe
hi þære ea wætres hryne heom ondredon, efne swa swa hit sum deaþes
plyht oððe scyfe wære.
 2.15.10. & þa þa onsittendan þara horsa mid langum
geþersce heora hors geswencton, ða wæs an in ðam herge, se þe
ongæt & oncneow, þæt hi for þam gylte gehindrode wæron, þe
hi þone Godes man ær on wege his horses bereafedon & hine his siðes
agældon.
 2.15.18. Hi þa sona eft cyrdon æfter him & hine Libertinum
astrehtne in his gebede gemetton, & hi þa to him cwædon: aris &
nim þin hors.
 2.15.22. He þa heom andsweriende þus to cwæð: gangað ge
& his mid gode gebrucað, forþon ic þæs horses þearfe nabbe.
 2.15.26. & hi þa sona lihton & hine mid nyde upp ahofon
& on his agen hors asetton & eft hraðe fram him gewiton.
 2.15.30. & þa heora hors mid swa hræde ryne þa ea
oferferdon, þa þe hi ær oferferan ne mihton, efne swa swa seo ea in hire
nænigne/ wætres stream hæfde.
 2.15.35. & swa hit gelamp, þæt, þa þam Godes mæn
his agen hors gegifen wæs, hi þa ealle heora hors æt him to bryce &
to nytnesse onfengon.
 2.16.6. Eac swilce in ða ylcan tid gelamp in Langbearda landes
sumum dæle, þæt Bucellinus wæs haten sum man, se com mid Francum,
forþon þe he þone hlisan geacsode of þam mynstre þæs
foresprecenan Godes mannes & him gesægd wæs, þæt he mycel feoh
on þam mynstre hæfde.
 2.16.14. Þa ongunnon þa Francan gangan in to cyrican, &
reðgiende hi Libertinum sohton, & hi cleopodon & acsodon, hwær he
wære.
 2.16.18. He þa soðlice Libertinus in þære ylcan cyrican
eallum limum astreht læg & in his gebede gewunade.
 2.16.22. Þa gelamp ðær sum wundorlic wise.
 2.16.23. Þa þa reðan & þa wedendan Francan inneodon, hi
spurnon mid heora fotum on þone halgan wer, þær he on his gebede
læg, & þehhwæðre hi hine geseon ne mihton.
 2.16.28. & swa hi mid blindnesse gedwealde wurdon, þæt hi
eft of þam mynstre idelhænde hwurfon.
 2.17.2. Eac swilce on oðre tid gelamp, þæt he for ðæs
mynstres þingan, þe he mid þæs abbudes hæse Honoratus his lareowes
underfeng & æfter him heold, sume dæge he ferde to Rauennan þære
byrig.
 2.17.8. & þa soðlice for lufan þæs arwurðan, swa
hwider swa he Libertinus ferde, symble he hæfde honoratus scoh, & þone
he on his bosme bær for þære lufan his lareowes.
 2.17.13. & witodlice, þa he on his weg ferde, þa gelamp,
þæt sum wif bær hire sunu deadne ongæn þam halgan were Libertino,
& þæt wif þa hine geornlice beheold.
 2.17.18. Þa færinga wearð heo onæled for lufan hire
þæs deadan suna, & heo þa genam þæs halgan mannes hors be þam
bridelse & to him þus cwæð & mid aðe geswor: ne færst þu
nænigra þinga fram me, ær ðon þu minne sunu awecce & hine me
eft cwicne agife.
 2.17.26. & he þa se Godes wer ongan þencan, þæt
þyllic wundor wære mannum ungewunelic to wyrcanne, & he aforhtode þa
for ðære geornfullan benan & wolde þæt wif forbugan, ac he ne
mihte nænigra þinga.
 2.17.32. Ac nu me fealh on mode, Petrus, þæt me lysteþ
sceawian & smeagean, hulic & hu mycel se camp wæs in þæs
rihtwisan mannes breoste, þe þær feaht betweoh heom seo eadmodnys his
sylfes lifes & seo arfæstnys & frofer þæs earman wifes,
þæs unlifigendan mannes moder.
 2.18.9. Him wæs mycel ege to þon, þæt he huru to swyðe
ne nyþde, gif he þæs ungewunelican þinges to Gode wilnode, & he
wæs swa mildheort, þæt him þuhte sarlic, gif he ne gehulpe þam
earman & þam astyptan wife.
 2.18.15. Ac þa to maran wuldre ðam ælmihtigan Gode seo
arfæstnys oferswyðde þone strangan breost, forðon nære se breost
nanre þinga oferfunden, gif hine seo arfæstnes & seo hreowsung
ðæs arwyrðan weres ne oferswyðde.
 2.18.22. Ac he gelihte of his horse & his cneow gebigde &
his handa aþenede upp to heofonum & þone sceoh ateah of his bosme &
asette ofer breost ðæs deadan cnihtes.
 2.18.27. & þa him gebiddendum seo sawl þæs cnihtes
gehwearf eft to þam lichaman.
 2.18.29. He ða hine mid his handum genam & hine cwicne
agæf his weopendan meder, & he ferde him forð on his wege, þe he
ær ongan.
 2.18.33. Petrus hine þa frægn: hwæt cweðaþ we, hweðer
þæt mægn þus mycles wundres gedyde þe Honerates geearnung, þe
Libertines gewilnung?
 2.19.3. Gregorius him andswarode: in þære ætywnesse swa
wundorlices foretacnes heora begra mægn hit gesomnode eac mid þy geleafan
þæs earman wifes.
 2.19.7. & forðon ic wene, þæt Libertinus mihte ðis
gedon, forþon he geleornode, þæt he getreowde ma be his lareowes
mægne, þonne be his agnum.
 2.19.11. Þæs lareowes scoh he asette on ða breost þæs
dæadan lichaman, & sona butan tweon he begæt þa sawle, þe he
bæd.
 2.19.15. Swa hit is eac sægd on oðre stowe, þæt Heliseus
se witga come to Iordane þære ea & bær his lareowes sciccels, &
þa sloh he ænes on þæt wæter & wolde him weg gewyrcan, swa swa
he his lareow ær geseah, ac he ne mihte nanra þinga þæt wæter
todælan.
 2.19.23. & sona swa he cwæð: hwær is Helies God mines
lareowes?
 2.19.25. Þa sloh he eft on ðone stream mid his lareowes
sciccelse & geworhte him weg betweoh þam wæterum.
 2.19.28. Ongytest þu, Petrus, hu swyðe seo eadmodnys þyhð
& fremað, þam þe þa godan mægnu wyrcað?
 2.19.31. & þu þæt miht eac oncnawan, þæt eac
Eliseus mihte sona þæt mægn his lareowes gegearwian, þa þa he
gelædde to gemynde him sylfum þone naman his lareowes.
 2.20.1. & forðon þe he gehwearf under ðam lareowe to
eadmodnysse, he worhte sona sylfa þa mægn, þe se lareow ær worhte.
 2.20.5. Petrus him to cwæð: me lysteþ wel þæs þu
sagast.
 2.20.6. Ac la, ic þe frigne, hwæðer nu gyt aht oþres sy,
þe þu mæge secgean be ðam godan men to ure lare getrymnysse.
 2.20.12. Gregorius him andswarode: witodlice ic mæg ma secgan,
ac ic nat, hwær se sy, se þe hine onhyrgean wille.
 2.20.15. Ic gelyfe, þæt þæt mægn þære geþylde
sy mare, þonne þa wundru & þa foretacnu.
 2.20.18. Hit gelamp sume dæge, þæt se abbud, se æfter
þæs arwurðan Honorates forðfore heold & hæfde þone
ræcenddom & hlaforddom þæs mynstres, þæt he wearð gebolgen
mid mycelre hatheortnysse wið þone æfæstan wer Libertinum swa
swiðe, þæt he hine mid his handum forbeah.
 2.20.26. & þa forþon þe he næfde gyrde hine mid to
sleanne, þa gefeng he þone fotsceamol æt his reste foran & beot
Libertinum on þæt heafod & on þa onsyne, oþ þæt he gedyde,
þæt eall his andwlita awannode & asweoll.
 2.20.32. & he þa swa swiþe geswungen gewat swigende to his
agenre ræste.
 2.20.34. Þa oðre dæge hæfde Libertinus ane gemotstowe
gecweden ymb sume neodþearfe þæs mynstres, & þa þa he gefylled
hæfde his uhtsang & his gebedu, þa eode he to ðam abbude, þær
he on his ræste wæs, & he him eadmodlice his bletsunge bæd.
 2.21.7. Þa gemunde se abbud, hu swyðe se halga man wæs fram
eallum mannum gelufod & gearod.
 2.21.10. Þa wende he, þæt he for ðan teonan, þe he him
þy ærran dæge gedyde, mid ealle of þam mynstre gewitan wolde.
 2.21.14. Þa acsode se abbud hine þus cweþende: hwider wilt
þu gangan?
 2.21.16. Him þa Libertinus andswarode: min fæder, ic hæfde
gyrstandæge gecweden & gehaten, þæt ic nu todæge cuman wolde ymb
sume þearfe þises mynstres, forþon ic hit nu nænigra þinga ayldan ne
mæg.
 2.21.22. & he þa se abbud in his heortan ingehigdum sceawode
his sylfes reðnysse & his agene heardnysse.
 2.21.25. Gelice he eac gemunde þa mycclan eadmodnysse &
manþwærnysse Libertines, & þa hraþe astylde of his ræste &
Libertinum be his fotum genam, & he hine cyðde, þæt he wið hine
scyldig wære, forðon þe he geþrystlæhte, þæt he wið swa
mycelre geearnunge man swylce wælhreownysse fraceþa gefremede.
 2.21.34. Ongæn þan eac Libertinus hine sylfne to þæs
abbudes fotum astrehte, & he sæde, þæt hit his sylfes gylt wære
swiðor, þonne hit ðæs abbudes uncysta wæron, þæt broc,
þæt he þær aræfnode.
 2.22.6. & swa hit wæs gedon, þæt se fæder wearð to
swa mycelre monþwærnysse gelæded, & þa gewearð seo eadmodnys
þæs geongran to lareowe þam abbude.
 2.22.11. & þa þa he for þæs mynstres þearfe, swa swa
he ær gecweden hæfde, wæs utfarende, hine þa manige his cuðra
manna geornlice acsodon, ge æþelcunde ge oðre, þa þe hine symble
swiðe arodon.
 2.22.17. Hi þa eac swiðe wundrodon, hwæt þæt þing
wære, þæt he swa toswollen heafod & swa wanne andwlitan hæfde.
 2.22.20. He þa cwæð to heom: gyrstanæfen me gelamp,
þæt ic ungewealdes ætsporn æt anum fotscamele, & ic þa þus
geslægen wearð.
 2.22.24. & swa se halga wer wæs healdende in his breostum
þa are þære soðfæstnysse, & he his fæder & his lareowes
uncysta ne ne geypte, ne he eac in nænigre leasunge synne ne georn.
 2.22.30. Petrus cwæð: wenað we þe ne wenaþ, hwæðer
þes arwyrða werr Libertinus, be þam þu þus fela tacna & wundra
sægdest, ænigne man in þære ruman & mycclan gesomnunge læfde,
se þe his þeowa & his þæs clænan lifes onhergend beon wolde?
 3.23.6. Gregorius him andswarode: Felix wæs haten sum broður,
se wæs ær genemned Curuus, þone þu þe sylf ful geare cuþest, se
nu niwan wearð prafost þæs ylcan mynstres.
 3.23.11. Se me fela wunderlicra þinga sægde be þam
gebroðrum þæs ylcan mynstres.
 3.23.13. Of ðam wundrum hwelchugu word, þa ðe me to gemynde
coman, ic wille gereccean, forþon ic efste to oðrum spellum.
 3.23.17. & swa þeh ne wene ic no, þæt me sy an ðæra
spella to forlætanne, þe me fram þam ylcan breþer gesægd is.
 3.23.20. Sum munuc wæs in ðam ylcan mynstre, se wæs swiðe
godes lifes man & mycelre geearnunge, & he wæs þæs mynstres
wyrtweard.
 3.23.23. Þa gewunode an ðeof, þæt he ofer þone geard
stah & deogollice stæll þa wyrta.
 3.23.27. Swa se wyrtweart his wyrta geornor sette & plantode,
swa he hira læs funde, þonne he eft to com, & he geseah, þæt þa
wyrta sume wæron mid mannes fotum fortredene & sume wæron mid ealle
genumene.
 3.23.33. & he þa ymbeode utan ealne þone wyrtun.
 3.23.35. Þa æt nexstan funde he, hwær se þeof gewunode,
þæt he ofer þone geard steah, & he þa eft geondeode þurh þone
wyrtun.
 3.24.3. Þa funde he ane næddran, þære he wæs
bebeodende & þus to hire cwæð: folga þu me.
 3.24.6. & hi þa becomon to ðære stigole, þær se
þeof oferstah in ðone wyrttun.
 3.24.9. Þa bebead se wyrtweard þære næddran þus
cweðende: ic þe bebeode on drihtnes naman hælendes Cristes, þæt
þu ða stigole behealde, & þu ne læte þone þeof her ingangan.
 3.24.14. Seo næddre heo sylfe hraðe oncyrde & be þære
stigole hi astrehte.
 3.24.16. & þa þa ealle men ymb midne dæg gestildon &
gereston, þa com se þeof, swa him ær gewunelic þeaw wæs, & stah
upp on þone geard.
 3.24.20. & þa þa he his fota oðerne ofdune asette, he
þa færinga geseah, þæt seo astrehte nædre his weg beleac.
 3.24.24. Þa wearð he swiþe afyrhted in him sylfum &
afeoll ofduneweard, & his oðer fot wearð fæst on anum sagle þæs
geardes.
 3.24.27. & swa he hangode adune onwændum heafde, oþ
þæt se wyrtweard eft þider com.
 3.24.30. Ða com se wyrtweard on gewunelicre tide, & he þone
þeof þær hangiende funde.
 3.24.32. Þa cwæð he to þære næddran: Gode ic þanc
secge þæs þu gefyldest, þæt ic bebead.
 3.25.1. Far nu þider þe þu wille.
 3.25.2. Heo þa seo nædre hraðe þanon gewat.
 3.25.3. Þa cwæð he to þam þeofe: broðer, hwæt is
þis?
 3.25.4. Forþon þe þu þis dydest, God þe me on geweald
sealde.
 3.25.6. For hwon gedyrstigodest þu, þæt þu þus oft in
þisra muneca wyrtune stalodest?
 3.25.9. & he þa æfter þisum wordum þæs þeofes fot
onlysde of þam gærde, þe he ær fæste on clyfode, & hine
ungederedne ofdune asette & cwæð to him: gang mid me.
 3.25.13. Þa gelædde he hine to þæs wyrtgeardes gate,
& gehwylce wyrte, þe he ær mid stale gewilnode, he him þæt mid
mycelre wynsumnysse sealde þus cweþende: gang nu & æfter þissere
tide ne stala þu her na ma, ac þonne þe þearf sy, ga þe her to me,
& þæt þu ær mid unrihte on urum geswince begeate, ic þe
þæt mid estfulnesse sylle.
 3.25.24. Petrus cwæð: nu oð þis, swa me þinceð,
holenga ic wende, þæt nænige fædras næron in Suðlongbardum,
þa þe þyllicu mægnu & tacnu wyrcan mihton.
 4.25.31. Gregorius him &swarode: mid sægene þæs
arwyrðan weres Furtunates, se wæs abbud þæs mynstres, þe nemned is
Cicerones bæþ, & eac swylce þurh oðra arwurðra wera segena ic
geleornode, þæt ic nu secgan wille.
 4.26.3. Sum wæs se halgesta man in Ualeria mægðþe, þam
wæs nama Equitius se fore geearnunge his sylfes lifes wæs gehæfd &
ongyten mid eallum, þam þe hine cuþon, for his sylfes gewyrhtum mycelre
geearnunge man.
 4.26.10. Se ylca Furtunatus us wæs hiwcuðlic.
 4.26.12. Butan tweon se Equitius for his haligdomes mycelnesse
wearð manigra mynstra fæder & hlaford.
 4.26.15. Þa gelamp him in þa tid his geogoðe, þæt he
wearð mid grimmum gewinne his lichaman lustes geswænced.
 4.26.18. Ac þa nearonessa his agenre costunge hine gedydon þy
geornfulran to þære teolunge godcundra beboda.
 4.26.21. & he þa on þas wisan him to þam ælmihtigan
Gode mid singalum gebedum læcedom sohte.
 4.26.24. He þa sumre nihte geseah him ætstandan Godes
ængcel, se his gesihðe ætywde & him ealle þa cennendan leomu of
acearf.
 4.26.27. & of þære tide he wearð swa fremde þære
costunge, efne swa he næfre þone had on his lichaman næfde.
 4.26.31. Mid þy mægne he wæs gebælded of ðæs
ælmihtigan Godes fultume to þon swyðe, þæt he, se þe ær wæs
wera ealdorman, æfter þon he eac ongan wifhades manna lareowdom &
hlafordscipe underfon.
 4.27.4. Ne blan he hwæðre, þæt he his geongran ne manode,
þæt hi næfre gelyfdon heom sylfum to swiðe in þissere wisan,
þæt him wære eaðelic se wifhired to healdanne & to rihtanne &
þonne þurh þæt swyþur cunnedon þære Godes gife, þe hi na ne
onfengon, þonne hit wærlic wære.
 4.27.14. On þa ylcan tide hit gelamp, þa þa scincræftigan
wurdon arasode in þyssere Romaniscan byrig, þæt Basilius fleonde gesohte
in munuchade Ualeriam þa mægðe, se wæs yldost & fyrmest of þam
drycræftum.
 4.27.20. & he þa Basilius se scincræftiga ferde to þam
arwurðan were Castorio, se wæs biscop on Amiternine þære ceastre
& gehihte to him & gewilnode, þæt he hine befæste, þæt he
moste beon læce þæs nunmynstres.
 4.27.28. & þa ferde se biscop, oþ þæt he becom to
ðam mynstre & mid him lædde Basilium þone leasan munuc & bæd
þa Equitium þone Godes þeow, þæt he underfenge þone munuc in his
gesomnunge.
 4.27.34. Þa sona swa he se halga wer locode on hine, he cwæð
to þam biscope: min fæder, ne þincð me na, þæt þes sy munuc,
þe þu me her beodest, ac ic geseo, þæt he is deofol sylf.
 4.28.5. Him þa andswarode se biscop & cwæð: þu secest
nu beladunge, hu þu mage þæt findan, þæt þu ne þurfe me
tyðian þæs þe þu gebeden eart.
 4.28.9. Se Godes wer þa cwæð to him: þæt ic secge
þæt ic him on geseo.
 4.28.12. Ac ne wen þu na, þæt ic nylle þe hyran.
 4.28.13. Ic do þæt þu me hatest.
 4.28.14. & he þa hine underfeng on þæt mynster be
þæs biscopes hæse.
 4.28.16. Þa æfter naht manegum dagum ferde se Godes man hwene
fyr fram þam mynstre to trymmanne eac oþre geleaffulle men to Godes þam
upplican wyllan.
 4.28.20. Ða gelamp hit sona swa he on færelde wæs, þæt
in þam fæmnena mynstre, in þam wacode eac þæs ylcan fæder &
lareowes ymbhoga, þa an þara nunnena, þe wæs swyþe fægru æfter
þæs lichaman gesceape, wæs þa færlice mid fefre geswenced &
mid mycclum brogan nallæs na rihtstefnum, ac mid gristbitingum ongan
clypigan & cweðan: nu ic sceall sweltan, buton Basilius se munuc cume to
me, & he þonne me gehæle þurh þone wisdom his læcecræftes.
 4.28.34. Ac þa ne dorste nan þæra muneca on heora hlafordes
æfweardnysse gan in þa gesamnunge þara fæmnena, & mycle læs
þam wæs alyfed, þam þe niwan com, & his lif wæs þa gyt
uncuð eallre þære gesomnunge þara broðra.
 4.29.7. & þa sona sændon hi ærendracan to þam Godes
þeowe Equitie & him þæt bodedon, þæt seo nunne wære
inhæted mid unmætum feferadlum, & þæt heo geornlice bæde
Basilies neosunge þæs muneces.
 4.29.13. Sona swa se halga man þas ærendu gehyrde, þa hloh
he eall swylce he þæt spell oferhogode & þus cwæð: hwæt.
 4.29.16. Ne sæde ic hit ær, þæt he wære deofol nalles
munuc?
 4.29.18. Gað nu to him & hine adrifað of þam mynstre;
& be þam Godes mænnene þære nunnan, þe þær nearolice
geþread wæs mid feferadle, ne þurfe ge na sorgian, forþon on þissere
ylcan tide, þe ic þas word cweþe, na ma heo ne byþ winnende on
feferadlum, ne heo ne biddeþ Basilies tocymes.
 4.29.27. & þa cyrde him ham se munuc, þe hit ærendode,
& sona ongæt, þæt seo Godes fæmne wæs gehæled in þa
ylcan tide, þe se Godes þeow cyrde.
 4.29.31. Þeah he feor wære, Æquitius þa he hire hæle
gecwæþ & gehet.
 4.29.33. Witodlice þes halga man in þam mægne þisses
wundres wæs habbende þa bysene ures lareowes, þæt is þæs
hælendan Cristes, se wæs gelaþod to anes rices mannes suna & wæs
gebeden fram his fæder, þæt he him hæle gæfe.
 4.30.7. & he þa sona mid his anum worde hine gehælde,
& sona swa þæs cnihtes fæder him fram cyrde, on þa ylcan tid he
oncneow, þæt him wæs eft lif seald, þe he ær gehyrde of þæs
hælendes sylfes muðe, þæt him lif gehaten wæs.
 4.30.14. Witodlice ealle þa munecas heora fæder hæse &
bebod gefyldon & þone ylcan Basilium of ðæs mynstres eardunge
utadrifon.
 4.30.18. & þa þa he utadrifen wæs, he cwæð:
gelomlice ic wæs mid minum drycræftum Equities cytan & mynster
ahonde, & ic hwæþre nænigne man of his mynstre beswican ne mihte.
 4.30.24. Se æfter medmycclum fyrste eft in þyssere ylcan
Romebyrig fram cristenum folce forbærned wearð for his mandædum.
 4.30.29. Soðlice sume dæge hit gelamp, þæt an nunne of
þam ylcan mynstre þara fæmnena eode in þone wyrttun.
 4.30.32. Þa geseah heo ænne leahtric.
 4.30.33. Þa lyste hi þæs & hine genam & forgeat,
þæt heo hine mid Cristes rodetacne gebletsode, ac heo hine freclice bat.
 4.31.1. Þa wearð heo sona fram deofle gegripen & niðer on
þa eorðan gefeoll & wæs swiþe geswenced.
 4.31.4. & hi þa hrædlice to heora fæder Equito
ærendracan sændon & him þis sædon & hine bædon, þæt
he hraðe come & mid his gebedum heora swuster gehælde.
 4.31.9. & þa he halga man gebiddende arn.
 4.31.10. & sona swa se halga fæder in þone wyrtun ineode,
þa ongan se deofol, þe þa nunnan swencte, of hire muþe clypian swylce
he dædbote don wolde & þus cwæð: hwæt dyde ic hire?
 4.31.16. Hwæt dyde ic hire?
 4.31.16. Ic me sæt on anum leahtrice, þa com heo & bat
me.
 4.31.18. He þa se Godes wer mid mycelre æbylignysse bebead,
þæt he of hire gewite, & þæt he þa stowe on þæs
ælmihtigan Godes fæmnan læng ne hæfde ne on hire ne wunede.
 4.31.23. & he þa sona onweg gewat, & he na onufan
þæt hire gehrinan ne moste ne ne dorste.
 4.31.28. Sume dæge hit gelamp, þæt Felix, se wæs
æþele fæder Nursine þære mægðe & hlaford þisses ylcan
Castories, se nu gyt mid us wunað in þissere ylcan Romebyrig & us þis
spell be Equitie sæde þam halgan were.
 4.32.1. Þa þa he geacsode, þæt se arwurða wer næfde
þone halgan had, þe Godes folces lareowas habban scoldon, & swa þeah
ferde geond manige stowe & geornlice Godes bebod cyþde & lærde,
þa sume dæge gesohte Felix hine Equitium mid hiwcuþlicre byldo &
þus cwæð to him: hu dearst þu æfre þus bealdlice læran?
 4.32.11. Ne þu þone halgan had næfst, ne þu nane leafe ne
onfengce æt þam Romaniscan biscope, þe þu under drohtast &
eardast.
 4.32.15. Ða wæs se halga wer Equitius mid þære acsunge
geþread & genyded, & he þa him secgan ongan, hu he þa leafe
onfeng þære bodunge þus cweþende: þa wisan, þe þu nu to me
sprecst, þa ic me sylf ær swiþe georne gemunde.
 4.32.22. Ac sumere niht hit gelamp, þæt me sum geong man æt
gestod, se wæs swiðe fæggerre ansyne, & he asette his læceiren
on mine tungan & þus cweþende wæs: geseoh nu, þæt ic sette min
word in þinum muðe.
 4.32.28. Ac gang þu & boda.
 4.32.29. Ða æfter þam dæge, þeh þe ic wolde þara
godcundra lara geswigian, þonne ne mihte ic.
 4.32.32. Petrus cwæð: ic wolde þæs halgan fæder weorca
nu gyt ma witan & ongytan, forþon þe hit gesæd is, þæt he
þyllice gife onfenge.
 4.33.2. Gregorius him andswarode: wite þu, Petrus, þæt
þæt weorc byþ of þære gife geseald, nalles seo gifu of þam
weorce, elcor ne byþ seo gifu Godes gifu, forþon se mann ne mæg naht
gewyrcan, buton hit sy ær fram Gode gyfen.
 4.33.8. Ac symble þa gyfa gaþ nu beforan ælcum weorce,
þeah þe þa gyfa eac of þam æfterfiligendan weorce geweaxen &
gemærsien.
 4.33.12. Ne scealt þu hwæþre þæs andgites bedæled
beon þisses eadigan mannes lifes Equities.
 4.33.15. Wel þæt ongæt se eadiga wer Albinus, se wæs
biscop in þære circan on þære cæstre Reatina, & nu gyt syndon
manige men lifigende, þa þe þis gemunan magon.
 4.33.20. Ac hwæt secest þu ma þæs weorces, þa þa seo
clænnys his lifes geþwærede mid þære geornfulnesse his bodunga?
 4.33.23. & mid swiþe mycclum ege he wearð onæled,
þæt he wæs manna sawla þam ælmihtigan Gode gestreonende, & swa
he þa mynstru heold, þæt he arn þurh cristenra folca gesomnunge geond
ceastre & geond tunas on healfa gehwilce & þurh geleaffulra manna
hus, to þon þæt he þara gehyrendra heortan to þære lufan þæs
heofonlican eþles awehte.
 4.34.1. He wæs swiðe yfellic on his gegerelan & swa
forsewenlic, þeh þe hit gelumpe, þæt him hwilc man þe hine ne cuþe
ongen come & se þonne wære gegreted, þæt he forhogode togenes
gretan.
 4.34.6. & swa oft swa he to oðrum stowum faran wolde, þonne
wæs his þeaw, þæt he wolde sittan on þam horse, þe he mihte
findan forcuþlocost on þam mynstre.
 4.34.11. & eac he breac on þam hælftre for bridelse &
weþera fella for sadole & lædde him sylf his halgan bec mid him in
fellenum sæccum, þa wæron alegd his on þa swiðran healfe & on
þa wynstran.
 4.34.17. & þonne swa hwider swa he com, he symble ontynde
þone æspryng godcundra gewrita & þænde þa mædwe geleaffulra
moda.
 4.34.23. Þa æt nexstan becom þisses ylcan weres hlisa to
cyþnysse Romana biscope, & þa wæs hit sona, swa hit for oft byð,
þæt seo tunge þara leasolecendra cweleþ & swenceþ þæs
sawle, þe hi gehieran lysteþ.
 4.34.29. Swa on þa ylcan tid, þe þa preostas gehyrdon þises
apostolican setles biscopes þone hlisan þæs halgan weres, hi þa sona
olæcende wæron ymb þæt seofiende & þus cwædon: hwæt is
þes ceorlisca wer, þe þus hafað him sylfum genumen þa ealdorlicnysse
þære halgan lare & neþeþ þus ungelæred, þæt he agnað
him sylfum þa þenunga ures apostolican hlafordes?
 4.35.7. Ac la, hlaford, gif hit þin willa sy, sænde man
ærendwrecan to him, & se hine hider gefecce, þæt we magan ongytan,
hwilc his seo circlice strengþ sy.
 4.35.12. Þa sona swa hit þeaw is, þæt þam mode, þe
biþ abysgod in manigum þingum, swiþe undercreopeð seo lease olehtung,
gif heo ne byþ þy hraþor onweg adrifen fram þære heortan
æmtignesse.
 4.35.17. Swa þa lærendum þam preostum se papa geþafode,
þæt Equitius moste beon gelæded to Romebyrig, & þæt man
ongæte, hwæt se his wisdom wære.
 4.35.22. & he þa sænde Iulianum his witan, se æfter
þon wearð biscop on Sabinense þære cyrcan, & þæt bebead,
þæt he hine gelædde mid mycelre are, þy læs se Godes þeow
æniges teonan oht ongeate for þissere gemetingce.
 4.35.28. He þa sona wolde gehyran be þære wisan þara
preosta willan & ferde ofstlice to þæs halgan mannes mynstre.
 4.35.31. & þa he þær com æfweardum þam abbode, he
gemette þa writeras ærest writende & þa acsode he hi, hwær se
abbud wære.
 4.36.1. Hi him cwædon to: he maweþ heig on þissere dene,
þe ligeþ beneoþan þisum mynstre.
 4.36.4. Se ylca Iulianus hæfde ænne swiþe oferhigdigne
cniht & mycelne wiðerbrecan, þam he sylf miht uneaðe gewyldan.
 4.36.7. Þa sænde he þisne to þam halgan men, þæt he
hine hrædlice to him gelædde.
 4.36.9. Þa arn se cniht & mid þweorum gehigde eode
hwætlice on þa mædwe, & þa geseah he, þæt hi ealle meowan
þæt heig, þa þe þær wæron.
 4.36.14. Ða acsode he, hwilc wære Equitius.
 4.36.15. Þa sona swa he geacsode, hwilc he wæs, & he hine
feorran onlocode, þa wearð he mid unmætum ege geþread.
 4.36.18. He ongan him ondrædan & wergian & to þon
swiðe cwacian, þæt he uneaðe hine sylfne aberan mihte, & þa swa
bifigende com to þam Godes mæn & sona mid his earmum befeng his cneowu
& wæs cyssende & him sæde, þæt his hlaford þider to him
cumen wære.
 4.36.26. & he þa se Godes þeowa gehalette þone cniht
& him þus bebead & cwæð: aris & ber þis grene hig þam
horsum to mete, þe ge hider on comon.
 4.36.30. & nu is lytel to lafe þysses mæþes & swa
þis gedon byþ, ic ga æfter þe.
 4.36.33. Þa wundrode Iulianus swiþe, þe þider onsænded
wæs, hwæt þæt wære, þæt se cniht yldode, þæt he
hraðor ne come.
 4.37.2. Þa he þa geseah þone cniht to him cyrrende & hig
berende on his sweoran of þam mædwum, þa ongan he swiðe yrre clypigan
ongæn him & þus cwæð: hwæt is þis, þæt þu dyst?
 4.37.8. Ic wende, þæt þu scoldest me mann to lædan, nu
byrst þu heig.
 4.37.9. Se cniht him andswarode & cwæð: he cymð æfter
me, se þu secest.
 4.37.12. Þa com se Godes wer gescod mid gehammenum scon &
bær on his eaxle his hegsiþe.
 4.37.14. Þam habbude þa gyt feorr gangende se cniht sæde
þa his hlaforde, þæt þæt wære, se þe he sohte.
 4.37.17. Þa semninga se ylca Iulianus, swa he geseah þone Godes
þeowan, he forseah hine sona for his gegerelan & þohte mid þwerum
mode on his oferhigdum, hu he sceolde him to sprecan.
 4.37.22. Ac þa sona swa se Godes þeowa him wæs neah, on
þæs ylcan Iulianus mod gefor unaræfnedlicu fyrhtu, swa þæt he
forhtode, þæt uneaðe mihte his tunge genihtsumian, to þon þæt he
sæde his ærende, þe he þider fore com.
 4.37.29. He þa sona mid geeadmodadum gaste georne to his cneowum
gewilnode, þæt he for hine gebæde & sæde, þæt his fæder
se apostolica biscop hine geseon wolde.
 4.38.3. Þa ongan se arwyrða Equitius don unmæte þancas
þam ælmihtigan Gode & þæt sæde, þæt hine geneosode seo
uplice gifu þurh þone hean biscop þæs apostolican setles.
 4.38.8. & þa hraðe gecigde his broþer & him bebead,
þæt on þa ylcan tid sceoldon beon heora hors gegearwode & ongan his
geferan swiðe þreagan, þæt hi scoldon on þa tid utfaran.
 4.38.13. Þa cwæð Iulianus to him: ne mæg þæt
nænigra þinga beon, forþon ic eom swiþe werig for þy langan wege,
þæt ic ne mæg todæg heonan faran.
 4.38.18. Þa andswarode se halga him & þus cwæð: þu
geunrotsast me þonne, min sunu, forþon ic wat, gif we on þysum ylcan
dæge ne feraþ, þæt we tomorgen nænig færeld ne þurhteoð.
 4.38.23. & þa swa se Godes þeowa wæs genyded fram
werignysse his geferana, þæt he wunode þa niht on his mynstre.
 4.38.27. Þa þe æfterfylgendan dæge sona on dægred com
ærendraca to Iuliane mid epistolan & mid swiðe geswenctan horse for
ærninge.
 4.38.30. In þam epistolan wæs beboden, þæt he ne
gedyrstlæhte to þon, þæt he aht grette þone Godes þeowan,
oþþe hine of ðam mynstre styrede.
 4.39.2. & þa sona swa he acsode, for hwon se cwide
onwænded wære, he ongæt, þæt þy ylcan nihte, þe him se
ærendraca æfter wæs sænded, þæt se apostolica biscop wæs
swiðe abreged on swefne þurh nihtlice gesihþe, for hwon he
geþrysstlæhte, þæt he hete þone Godes man swa swæncan & to
him spanan.
 4.39.11. & þa hraðe aras Iulianus se ærendraca &
hine sylfne þære gebedrædenne þæs arwurðan weres befæste
& þa cwæð to him: eower fæder eow biddað, þæt ge ne scylen
eow swencan on þone siþ.
 4.39.17. Þa se Godes þeowa þis gehyrde, þa wæs he sona
geunrotsod & þus cwæð: hu, ne sægde ic gyrstandæge, þæt
gif we þa sona ne ferdon, þæt us nu nære alyfed to farene?
 4.39.22. & þa fore gegearwunge þære soþan lufe he
hæfde þone ærendracan Iulianum hwylcnehugu fyrst in þam mynstre, to
þon þæt he him swa gelettum & swa genyddum forgeafe & gedyde
hwæthugu getæse his gewinnes.
 4.39.29. Ongyt nu, Petrus, on hu mycelre Godes hyrnysse beoð,
þa þe cunnon hi sylfe forseon on þysum life, & mid hwylcum
ceasterwarum beoð in are getealde innan, þa þe ne scamiað, þæt hi
syn mannum forsewene utan.
 4.40.2. Swa eac wið þan beforan Godes eagum licgað forsewene,
þa þe aþindað & aswellað þurh þa wilnunge þæs idlan
gylpes mid heom sylfum & beforan eagum heora nehstena.
 4.40.7. Be þan seo soðfæstnys, þæt is Crist, cwæð
to sumum mannum: ge wæron þa þe eow sylfe godiaþ beforan mannum, ac
God cann eowre heortan, forþon eall þæt mannum þinceð healic,
þæt byþ onscuniendlic beforan Gode.
 4.40.14. Petrus cwæð: ic wundrige swyþe, þæt æfre
mihte be swilcum were & swa mycclum biscope beon undercropen seo deofollice
scinnys þurh þa olehtinga þara preosta.
 4.40.20. Gregorius him andswarode: to hwan wundrast þu, Petrus,
forþon þe we, men syndon & beoþ ful oft belogene fram oþrum
mannum?
 4.40.24. Hwæþer þe of mode aleah, þæt þu ne
gemundest, þæt Dauid, þe gewunade, þæt he hæfde witedomes gast
in him, he demde dom ongen þone unscyldigan Ionathanes sunu, þa þa he
gehyrde þæs leogendan cnihtes word?
 4.40.31. Þæt þonne hwæþre gedon wæs þurh Dauid, we
gelyfað, þæt hit riht wære in þam diglan Godes dome, ac hwæþre
we ne magon na geseon ne geþæncan, hu hit riht wære in þam
mænniscan rihte.
 4.41.4. Hwylc wundor is þæt forþon, Petrus, þeh þe we
hwilum syn gelædde in oþra leogendra muþe, we þe nænige witigan
næron?
 4.41.7. Ac we witan, þæt þæt swiþe mycle is, þæt
anra gehwilces biscopes mod byþ forhergod & todrifeþ full oft seo
þicnes þara woruldlicra ymbhogena, & þonne hit þæt mod byð
todæled to manegum wisum, hit byð þy medmare to hwylcum synderlicum
þingum.
 4.41.15. & swa myccle ma hit byþ undercropen mid scinnysse
& beswicen in hwylcumhugu anum þinge, swa myccle hit rumor & widdor
byþ abysgod on manegum wisum.
 4.41.20. Petrus him cwæþ to: swiðe soðe wæron þa word
þe þu sagast.
 4.41.24. Gregorius him andswarode: ne sceall ic na forswigian,
þæt ic nu ongæt þy þe me hit sægde se arwyrþa wer Ualentinus
be þam ylcan abbude.
 4.41.28. He cwæð, þæt his lichama wære bebyrged in
þam gebedhuse þæs eadigan Laurenties þæs martyres.
 4.41.31. Þa eode sum ceorl & asette his earcan mid hwæte
gefylde ofer þæs halgan mannes byrgene & ne gymde, þæt he
geþohte oþþe him ondrede, hu mycel & hu arwurðe wer þær
reste.
 4.42.5. Þa semninga wæs geworden þoden of heofonum, þæt
he ahof upp þa earcan, þe aseted wæs ofer þa byrgene & hi forð
awearp feorr of þon þe heo on stod, & elles ealle þa þing þe
þær wæron gewunedon on heora agnum stede, efne þæt swa openlice
ealle þa þe þær wæron ongæton, hu mycelre geearnunge wæs, se
þe his lichama þær reste.
 4.42.18. Eac þa word, Petrus, þe ic her gyt secgcan wille, ic
oncneow of sægene þæs forecwedenan & þæs arwurþan weres
Fortunates, þæs yldu & weorc & bylwitnes me licaþ swiþe wel.
 4.42.23. Se ylca me sæde, þæt Langbearde foron hergiende in
Ualeriam þa mægðe.
 4.42.25. Þa þa munecas of þæs arwurþan weres mynstre
Equities geflugon in þæt gebedhus, hi ongunnon teon ut þa munecas &
hi todrifon þurh manegu tintregu & eac sume mid heora swurdum acwealdon.
 4.42.31. Þa an þara muneca wæs onstyred mid grimman sare, he
ageomrode & cleopode þus: loca nu, þu halga Equitius.
 4.43.2. Licað þe, þæt we synt þus atogene, & þu us
nylt no scyldan?
 4.43.4. Sona to þæs stefne se unclæna gast gefor on þa
reþgiendan Langbeardan, & hi þa urnon geond þæt land wedende,
& swa lange hi wæron fram deofle geswencte, oþ þæt þa
Langbeardas ongæton, þa þe þær ute wæron, þæt hi ofer
þæt ne dorston nohte gretan þa halgan stowe.
 4.43.12. & hit gelamp þa, þæt se halga wer mundbyrde his
agene þegnas, & he forgæf eac manegum oþrum læcedom &
mundbyrd, þe þyder æfter þon geflugon to his byrgenne.
 5.43.20. & eac ic geleornode, þæt ic nu segcan wylle, of
þære gesægene mines efenhadan þæs biscopes, þe leofode manega
gær in munuchade in Anthonitana þære byrig, & þær his þæt
æwfæste lif leofde swyþe ungneþelice; þæt us cyðdon be þam
ure freond manige, þe on þam lande wæron.
 5.43.28. Se ylca me sæde, þæt neah þære cæstre,
þe he on wæs, wære aseted þæs eadigan Stephanes cyrice þæs
martyres.
 5.43.32. In þære wæs sum swiðe arwurðes lifes man,
þam wæs nama Constantinus, & se breac þær & þeowode
cyricweardes þenunge.
 5.44.2. Þæs halignysse hlysa hine sylfne gemærsode feor
& wide & hine gelædde to manigra manna cyþnesse, forþon þe se
ylca wer forseah eallinga þa eorðlican þing & mid ealles modes
geornnysse lufode þa heofonlican ane.
 5.44.8. Sume dæge hit gelamp, þæt in þære ylcan cyrcan
wæs eles wana, & þes forecwedena Godes þeowa næfde, þæt he
mihte þa leohtfatu onælan.
 5.44.13. Þa gefylde he mid wætre þære cyrcan cyllan &
sette tapor onmiddan, swa hit þeaw is, & þa mid fyre ontænde.
 5.44.16. & swa þæt wæter barn þa in þam leohtfatum,
swylce hit ele wære.
 5.44.18. Ac ongyt nu, Petrus, hwylcre geearnunge þes wær
wære, þe wæs swa mid nyode genyded for elelæste, þæt he
gewænde þæs wæteres gecynd on eles þicnesse.
 5.44.23. Petrus him cwæð to: hit is swiþe wundorlic,
þæt ic nu gehyrde æt þe.
 5.44.25. Ac ic wolde witan, hwylcre eadmodnesse þes man mihte
beon innan, þe swa mycelre halignysse wæs utan for þam mægenum þe
he wrohte.
 5.44.30. Gregorius him andswarode: genoh gerisenlice þu hit
secest, þæt þu wilt witan, hwilc his mod wære betwih þam wundrum
þe he dyde, forþon þe þæt swyþe mycel is, þæt symble deofol
sliteð þæs mannes mod innan mid his costunge & hine wile geteon in
oferhigd, gif se man oht wundorlices oþþe clænlices wyrceþ utan þurh
Godes gife.
 5.45.7. Ac gif þu gehyrest þysses arwurðan Constanties ane
dæde þe he gedyde, þu ongytest swiðe hraðe, hwilcre eadmodnesse man
he wæs.
 5.45.11. Petrus cwæð: æfter þan þu me sædest hwilc
wundor his dæda, ofer þæt me lysteþ get, þæt þu me hwæthugu
lære be his modes eadmodnesse.
 5.45.19. Gregorius him andswarode: forþon þe þisses mannes
halignysse hlisa swiðe weox, manige men hine geornlice lystan geseon of
manigum boldgetalum.
 5.45.23. Þa sume dæge hit gelamp, þæt sum ceorl for
feorran, to þan þæt he hine geseon wolde.
 5.45.26. Þa com he on þa ylcan tid, þe se halga wer fylde
þa leohtfatu in þære cyrcan & stod uppe on treowene hlædran.
 5.45.30. He wæs lytel on his wæstmum & swiðe yfellices
hiwes & forsewenlices.
 5.46.1. Þa se ceorl, þe þider com hine to geseonne, acsode
& geornlice bæd, þæt him scolde beon getæht, hwilc he wære.
 5.46.5. & þa tæhton him þa þe hine cuðon, hwilc he
wæs.
 5.46.6. Ac swa se man nat, þa dysigan mod leogað, þonne hi
wenaþ, þæt þæs mannes geearnung sy swylce his lichaman ansyn
byþ.
 5.46.10. Ða sona, swa se ceorl geseah þone Godes þeowan swa
lytelne & swa forseowonlicne, þa nolde he eallunga gelyfan on his mode,
þæt he se ylca wære, ac wende, forþon þe he ær gehyrde be him,
& forþon þe he geseah, hulic he wæs, þæt þæt wære sum
ceorlisc bysmrung.
 5.46.18. Forþon þe he wende, þæt swa sceort man & swa
unfægger on ansyne ne mihte næfre habban swa ormætne haligdomes
hlisan.
 5.46.22. Ac þa þa him to soðan gesæd wæs fram manegum
mannum, þæt hit se ylca wære, þa forseah he hine sona & hloh
þus cweþende: ic wende, þæt þes sceolde beon mycel & fæger.
 5.46.28. Nu næfð he naht men gelices.
 5.46.29. Þa se Godes wer Constantius þæt gehyrde, he forlet
þa swiðe bliðe þa leohtfatu, þe he rædde & fylde, &
swiðe hraðe ofdune astah & gefeoll on þæs ceorles clyppinge &
hine mid swyþlicre lufan ongan teon to him be þam earmum & cyssan &
mycle þancas him sæde, þæt he swa be him gedemde & þus
cwæð: þu ana hæfdest ontynde eagan on me & me mid rihte
oncneowe.
 5.47.6. Of þære wisan, Petrus, we magon ongytan, hwylcere
eadmodnysse man he wæs mid him sylfum, se þe lufode þone ceorl þæs
þe swiðor, þe he hine forseah.
 5.47.8. Ac symble se ongebrohta teona acunnað, hulic gehwilc man
byþ innan on his dygolnysse mid him sylfum.
 5.47.10. Forþon þa oferhydigan blissiað for þam arum þe
hi begytað, swa eac full oft þa eaðmodan blissiað for heora
forsewennysse, & þonne hi geseoð hi sylfe yfellice on oðera manna
eagum, hi þæs þonne gefeoð, forþon þe hi witon, þæt hi wile
God geseon, þeah hi men forseon.
 5.47.14. Petrus cwæð: þæs þe ic ongyte, þes wæs
mycel wer utan on þam mægnum þe he worhte, & eac he wæs mara
innan in his eaðmodnesse.
 6.47.19. Gregorius him andswarde & cwæð: eac swylce
þære ylcan cyrican Anchonitane biscop wæs swyðe arwurðes lifes
wer, þam wæs nama Marcellinus.
 6.47.21. Þæs feþe getugon mycle fotswylas & fornamon,
swa þæt hine bæron his hiwan on heora handum swa hwider swa him þearf
wæs.
 6.47.23. Soðlice sume dæge hit gelamp þurh gemeleasnysse,
þæt seo ylca cæster Anchonitana wearð on bryne.
 6.47.24. & þa þa heo swyþlice barn, þa urnon þa
gebroðru ealle, to þon þæt hi þæt fyr adwæsctan.
 6.47.25. & heom þa geornlice þæt wæter onweorpendum
to þon swiðe se lig weox, þæt heom þuhte, þæt eall seo burh
forbyrnan sceolde.
 6.47.27. & þa þa þæt fyr geondferde ealle þa
neahstowa & þære burge unlytelne dæl fornam & forbærnde
& him nænig man wiðstandan ne mihte, þa com se biscop, se wæs
boræn on his hiwcuðra broðra handum, & he wæs gecnyssed &
gebæded for neodþearfa swa myccles plyhtes.
 6.48.2. Þa bebead he þam þe hine bæron þus cweþende:
asettað nu me ongæn þysum fyre.
 6.48.4. & þæt þa swa wæs gedon, þæt he wæs
þær aseted, þær hit gesewen wæs, þæt þæs liges mægn
& strengð mæst wæs.
 6.48.5. Þa ongan seo bryne mid wundorlicum gemete beon gebiged in
hi sylfe, efne swa swa mid bignysse his agnes onræses, swylce se lig
cleopode & cwæde, þæt he for þam biscope furður faren ne
mihte.
 6.48.8. & swa hit wæs geworden, þæt se lig in þære
bærninge æt þam gemære þæs biscopes wearð swa gehæft &
gecyrred, þæt he in him sylfum acolode, & on ufan þæt he naht
þære burge botles ne gehrinan ne dorste.
 6.48.12. Gehygest þu, Petrus, hu myccles haligdomes þis
wære, þæt se mettruma man sæt ongæn þam fyre & mid his
gebedum þæs fyres mægen & strengðe todwæscte?
 6.48.14. Petrus cwæð: ic hit gehicge & his eac wundrige.
 7.48.18. Gregorius him andswarode: be þissere neahstowe ic þe
eac hwæthugu sæcge, þæs þe ic ongæt fram Maximianes gesægene
þæs arwurðan biscopes & fram Lauriones þæs ealdan muneces, þe
þu gære canst, þara ægðer nu gyt leofaþ.
 7.48.21. Se Laurio wæs afeded & gelæred fram þam halgan
were Anastasie in þam mynstre, þe is gehaten Subpentama neah Nepesinam
þære byrig.
 7.48.23. & se Anastasius wæs geþeoded mid mycelre
geornnysse to Nonnoso þæs arwurðan lifes, se wæs prafost on þam
mynstre, þe geseted is in þam munte Soractis.
 7.48.25. & he him þeodde to fore þære stowe neawiste
& for his þeawa & mægna mycelnysse.
 7.48.27. Se ylca Nonnosus drohtnode under þam reþestan fæder
his mynstres, ac þæs þeawas he aræfnode symble mid wundorlicum
geþylde.
 7.48.29. & swa he wæs fore þam broðrum mid mycelre
monþwærnysse, swa he eac swiðe gelomlice mid his eadmodnesse gestilde
þæs lareowes reþnesse & hatheortnysse.
 7.49.2. Þa forþon þe þæt mynster wæs geseted in
heanum cnolle þæs muntes, swa þæt þær nahwær næs nænigu
smeþnes, þæt man mihte aht to þan lytelne wyrtun þam broðrum to
nytte gewyrcan, þa wæs þær an stow swyþe sceort in þæs muntes
sidan, þa abysgode seo mycelnes þæs unmætan stanes, se wæs
asceoten gecyndelice of þam munte.
 7.49.7. Þa sume dæge þohte se arwyrþa wer Nonnosus,
þæt seo ylce stow mihte beon gecoplice wyrta on to settanne, gif seo
mycelnes þæs stanes nære.
 7.49.9. Þa gearn him on mod, þæt ne mihte hundteontig oxena
þone stan onstyrian .
 7.49.11. & þa þa him wæs geworden seo orwennys be þam
menniscan gewinne, he forgeaf hine sylfne to þære godcundan frofre &
hine þa þær abysgode ealle þa niht in his gebede.
 7.49.13. Þa sona swa hit morgen wæs, þa comon þa
gebroðru to þære ylcan stowe & fundon þone stan swa mycelre
mycelnesse of þære stowe feor gewitanne.
 7.49.15. & þa for his feorrunga gewearð þam gebroðrum
þær genoh rum stow wyrta on to settanne.
 7.49.20. Eac hit gelamp on oðre tid, þæt se ylca arwyrða
wer hof upp glæsene leohtfatu in þam gebedhuse.
 7.49.21. Þa feoll an of his handum, þæt hit wearð tobrocen
& tostrægd on unarimedlice styccu.
 7.49.22. Þa ondred he him þa mycclan hatheortnysse þæs
mynstres hlafordes & þa sona gesamnode ealle þa styccu þæs
leohtfates & asette beforan þam weofode & hine sylfne astrehte on his
gebede mid hefige geomrunge.
 7.49.25. & mid þy þe he þæt heafod upp ahof of þam
gebede, he funde gesund þæt leohtfæt, þe he ær ondrædende
gesomnode in manegum sticcum.
 7.49.27. Swa he þa wæs onhyrigende on þam twam wundrum
twegra fædera mægnu: on þæs stanes mycelnesse Gregories dæde,
þe þone munt onstyrede, & on geedniwunge þæs leohtfates Donates
mægn, þe þone tobrocenan calic þære ærran gesynto eft ageaf.
 7.50.2. Petrus cwæð: nu we habbaþ, þæs þe me
þinceþ, be þam ealdan bysenum niwe wundru.
 7.50.4. Gregorius him andswarode: wilt þu þe nylt, þæt
þu hwæthugu in Nonnoses weorce oncnawe eac be Heliseus onhyrenesse?
 7.50.5. Petrus cwæð: ic wylle & swyþe lustlice wille.
 7.50.8. Gregorius þa gyt spræc: eac hit gelamp sume dæge,
þæt in þam mynstre wæs wana ealdes eles.
 7.50.9. & þa nealæhte seo tid, þæt man sceolde
eleberigean somnian, ac þær ne ætywde ænig wæstm on þam
eletreowum.
 7.50.11. Þa geþuhte þæs mynstres hlaforde þæt ræd,
þæt þa broþra foron on healfe gehwilce & somnedon ele &
þæt earnodon mid heora handa weorcum to utancumenum mannum, þæt hi
hwæthugu eles eft ham brohton to þam mynstre of þæra mede heora
weorces/.
 7.50.17. & sona swa þæt gehyrde se drihtnes wer Nonnosus,
he styrde hi þa mid mycelre eadmodnysse, þæt þæt swa beon ne mihte,
þy læs hit gelumpe, þæt þa broðra utfarende of þam mynstre,
þa hwile þe hi sohton þa gestreon þæs eles, þæt hi hwylcne
æfwyrdlan geþrowedon heora agenra sawla.
 7.50.26. Ac þa forþon þe he geseah, þæt on þam treowum
wæron feawa eleberigan, þe to þam mynstre belumpon, þa heht he þa
gesomnian & don on bydene, & swa hwæt swa man mihte gedon þæt
þær uteode, þeah þe hit medmycel ele wære, þæt man þæt to
him sylfum brohte.
 7.50.34. & þæt wæs swa gedon, þæt þa broðra
onfengcon hwylcnehugu ele in anum medmycclum fate & þone brohton Nonnose
þam Godes þeowe.
 7.51.5. & he þa sona þone asette beforan þam weofode,
& utgangendum eallum þam oþrum broðrum he hine gebæd lange hwile.
 7.51.8. & þa sona æfter þan eft gecigde þa broðru
& heom bebead, þæt hi þone ele namon, þe hi ær to him brohton,
& hine todældon geotende swiðe gneþelice geond ealla þa fatu
þæs mynstres, to þon þæt þa fatu ealle wæron hwæthugu in
gegotene mid bletsunge þæs ylcan eles, & het þa sona þa
fætelsas bewreon & inne belucan, swa æmtigu swa hi þa wæron.
 7.51.19. & þa oðre dæge, þe hi eft unwrigene wæron,
hie/ wæron fulle gemette, & þæt wæs fore gewilnunge þæs
halgan weres Nonnoses.
 7.51.23. Petrus cwæð: ælce dæge we acunniað, þæt
þære soþfæstnysse word beoþ gefyllede, þæt is Crist.
 7.51.26. Seo soðfæstnyss is Godes sunu, se cwæð on his
godspelle: nu gyt min fæder wyrceð, & ic eac wyrce.
 8.51.32. Gregorius him andswarode: eac hit gelamp in þa ylcan
tid, þæt se arwyrða wer Anastasius, þæs gemynd ic herbufan sæde,
se wæs writere in þissere halgan Romane cyrican, þære ic þeowige
Gode stihtigendum minum ordfruman.
 8.52.6. Se Anastasius forlet þa scrine his feohgestreones &
mynster geceas & gewilnode, þæt he geemtigode hine Gode anum to
þeowiganne.
 8.52.9. & þa on þære stowe, þe ic ær beforan
spræc, seo is haten Subpentoma, he gelædde his lif manega gær þær
on manegum dædum & þam mynstre fore wæs mid geonrlicre heordnysse.
 8.52.15. & ofer þa stowe ufon wæs hangiende unmæte
stanclif, & eac beneoðan swiþe deop neowelnys geonode.
 8.52.18. Þa sume nihte, þa þa se ælmihtiga God geteohhode,
þæt he þa gewin geedleanode þæs arwyrðan weres Anastasies, fram
þam hean clife wæs stefn geworden, seo forðgelæddum hleoðre swa
gecleopode & þus cwæð: cum, Anastasius.
 8.52.25. & þa him swa gecigdum þær wæron eac oþre
VII broðru be naman gecigde.
 8.52.27. Þa ane berhtmhwile aswygode seo stefn, þe þyder
onsænded wæs, & þa eft gecigde þone eahtoþan broður.
 8.52.30. Mid þy þa seo gesomnung eall gehyrde swa openlice þa
stefne, þa næs þær nænig tweo, þæt hit nealæhte þara
forðfore, þe þær gecigde wæron.
 8.53.1. Þa ymb feawa dagas ærest se arwyrða wer Anastasius
geferde, & þa eft þa oðre broþru wæron of lichaman gelædde be
ændebyrdnysse, swa swa hi ær gecigde wæron of þæs stanclifes
heannesse.
 8.53.7. & þa se broðer, þe æt þære cigingce seo
stefen hwæthugu geswigode & hine eft genæmde, swa þa sweltendum
þam oþrum broðrum he leofode feawa dagas & þa his lif geendode, swa
þæt openlice wæs gecyþed, þæt seo betweoh ongesette swigung
ðære ufan cymenan stefne getacnode medmycelne fyrst to lybbanne þam
broðer ofer ða oðre, þe þær eac gecigde wæron.
 8.53.18. Eac þær gelamp wundorlic wise, þæt þa þa se
arwyrða wer Anastasius utferde of his lichaman, þa wæs sum broður in
þam ylcan mynstre, þe ofer hine libban nolde, ac he þa forð onloten to
his fotum ongan hine biddan mid tearum þus cweþende: ic þe halsige þurh
þone, þe þu to færst, þæt ic ne þurfe lybban VII dagas ofer
þe in þisum middanearde.
 8.53.29. Þa ær Anastasies þam seofoðan dæge, se ylca
broðer wæs eac forðfered, se þonne hwæþre in ðære nihte
betweoh þam oþrum broðrum næs na geciged, ac hit wæs openlice
gecyþed, þæt his forðfore begeat seo þingung þæs arwyrðan
Anastasies.
 8.54.2. Petrus cwæð: þa þa þes ylca broþer næs
betweoh þam oþrum geciged & hwæþre getogen wæs of þisum
leohte mid geþingum þæs halgan weres, hwæt magon we ærest ongytan,
nemne þæt þa þe mycelre geearnunge beoð mid drihtene, hwilum hi
magon begytan þa þing, þe heom ær teohhode næron?
 8.54.11. Gregorius him andswarode: ne magon hi nænigra þinga
begytan þa þing, þe heom ær geteohhode næron, ac þa þing, þe
þa halgan weras mid heora benum gefremmað, hi beoð ær swa
forestihtode, þæt hi sceolon beon eft mid benum begytene.
 8.54.19. Soðlice seo ylce forestihtung eac þæs ecan rices
wæs geseted þus fram ælmihtigum Gode, þæt his gecorenan becumaþ
mid gewinne to þissum rice, & þæt hi sculon biddende geearnian,
þæt hi onfon, þæt se ælmihtiga God geteohhode heom to onfonne
ær eallre worulde.
 8.54.27. Petrus cwæð: ic wolde, þæt me gyt openlicor
wære gecyþed, hweþer beon mihte, þæt seo forestihtung mihte beon
mid gebedum gefultumod.
 8.54.31. Gregorius him andswarode: þu, Petrus, þis þæt ic
þe sæde, hrædlice hit mæg beon þe gecyðed, & þu þe sylf
wast, þæt ure drihten cwæð to Abrahame: þe byþ gecigd sæd in
Isaace.
 8.55.6. & eac he to him cwæð: þe ic gesette fæder
manigra þeoda.
 8.55.8. & eft he þam ylcan gehet þus cweþende: ic
bletsige þe, & is gemænifealde þin sæd swa swa heofones steorran
& swa swa þa sandcorn, þa þe beoð be sæs waroðum.
 8.55.13. Of þære wisan hit is openlice cuð, þæt se
ælmihtiga God ær forestihtode, þæt he Abrahames sæd wolde
gemanifealdigan/ þurh Isaac & hwæþre swa swa hit awriten is: Isaac
wæs to his drihtne biddende for his wife, for þon þe heo wæs
unwæstmbære.
 8.55.21. Þa gehyrde drihten his bene & sealde Robeccan his
wife wæstm.
 8.55.23. Forþon þus wæs forestihtod seo manigfealdnys
Abrahames cynnes þurh Isaac, for hwan elles onfeng Isaac unwæstmbære
wif, buton forðon þe hit cuþ is, þæt seo forestihtung scolde beon
mid bedum gefylled, þa þa he begæt mid his gebedum, þæt he mihte
suna habban, on þam ylcan ær God forestihtode, þæt Abrahames sæd
sceolde beon gemanigfealdod?
 8.55.33. Petrus cwæð: nis me naht æniges tweon nu to lafe
be þissere foresprecenan wisan, forþon þæt rihtgescead me ontynde þa
deogolnesse þurh þine gesægene.
 8.56.4. Gregorius him andswarode: wilt þu, þæt ic þe secge
hwæthugu be þam dælum Tuscie þære mægðe, þæt þu
ongyte, hulice weras wæron on þam lande & hu swyðe neah þæs
ælmihtigan Godes cyðnysse?
 8.56.10. Petrus cwæð: ic wille & þe þæs mid eallum
gemete bidde.
 9.56.14. Gregorius him andswarode: sum wæs swyþe arwyrðes
lifes wer, þam wæs nama Bonefacius.
 9.56.16. Se hæfde biscopdom in þære cæstre, þe is
haten Ferentis, & þone biscophad mid his þenunge & mid his þeawum
rihtlice gefylde.
 9.56.20. Þyses manega wundru Gaudentius se mæssepreost me
sæde, se nu gyt leofað.
 9.56.23. Se wæs afeded on his þenunge, & he mæg swa
mycele gewislicor secgan gehwylc þing be him, swa mycle ma him gelamp,
þæt he sceolde betwyh his þegnungum beon.
 9.56.28. Þisses ylcan Bonefacies cyrican gelamp, þæt
þær wæs sume gære swiðe hefigu wædl & þearfednes, seo
gewunað symble, þæt heo byþ þære eadmodnesse hyrde on godum &
acorenum modum, & þær næs naht elcor to ealles geares andlyfne,
buton þæt an, þæt he hæfde ænne wingeard.
 9.57.4. & se þa sume dæge wæs forslagen &
forhergod mid onhreosendum hægle, swa þæt on þam wingearde on feawum
wintreowum uneaðe to lafe wunodon swyþe lytle & swyþe feawa geclystru
þara winbyrgena.
 9.57.10. & þa þes forecwedena wer se arwurða Bonefacius
se biscop eode in þone wingeard, þa sæde he þam ælmihtigan Gode
mycele þancas, þæt he ongæt, þæt God hine in þære his
wædle þa gyt wolde ma geswæncan & genyrwian.
 9.57.17. Ac swa þeah þa seo tid nealæhte, þæt þa
feawa clystru þara bergena, þe þær læfde wæron, mihton ripe
beon, þa sette he weard, swa hit þeaw wæs, to þam wingearde &
bebead, þæt hine man scolde healdan mid geornlicre wacunge.
 9.57.24. Þa sume dæge het he Constantium þone
mæssepreost, se wæs his swustersunu, þæt man ealle þa winfatu in
þære biscopscire & ealle þa bydenu, swa swa hit ær gewuna wæs,
gegearwode & mid pice geondgute.
 9.57.31. & þa sona swa hit gehyrde se mæssepreost his
nefa, he wæs swiðe wundrigende & þohte, þæt þæt wære
sum ungewittignesse, þæt he bebead, þæt man scolde þa winfatu
gearwian, se þe nænig win næfde.
 9.58.4. Þehhwæþre ne dorste se mæssepreost þone biscop
geacsian, for hwon he swilc bude, ac he þa hyrde his hæsum &
gegearwode ealle þa fatu, swa hit þeaw wæs.
 9.58.9. Ac þa se Godes wer eode in þone wingeard &
gesomnode þa geclystru þara byrgena & gebrohte in þæra wintreddan
& het ealle þanon utgan, buton he ana mid anum lytlum cnihte þær
wunode & þa þone cniht asette on þa ylcan wintreddan & het hine
wringan þa feawa geclystru þære byrgena.
 9.58.18. & þa þa he of ðam ylcan geclystrum ut aþyde
lytelne dæl wines, þa ongan þæt se Godes wer mid agnum handum nyman
on an lytel fæt & todælan mid bletsunge geond ealle þa bydena &
geond ealle þa fatu, þe þær gegearwode wæron, þeh þe of þam
ylcan wine wæron uneaðe geseowene þa fatu geondgotene.
 9.58.28. & þa þa he of þam wætan þæs wines
hwæthugu sænde geond ealle þa fatu, þa cigde he him þone
mæssepreost to & het sona, þæt þa þearfan þær beon
sceoldon.
 9.58.33. & þa ongann þæt win weaxan in þære
wintreddan & þa swa gefylde ealle þa fatu þara þearfena, þe him
to gebrohte wæron.
 9.59.1. & þa þa he geseah, þæt þa þearfan genoh
hæfdon, he het þone cniht stigan of þære wintreddan & beleac
þæt winern & asette his agen insegl on þæt loc.
 9.59.6. He forlet hit swa belocen & sona him gecyrde eft to
cyrcan.
 9.59.8. Þa þy þryddan dæge, þa þa he his gebedu gedon
hæfde, he cigde þone forecwedenan mæssepreost Constantium & untynde
þæt winern & gemette þa fatu swa genihtsumlice mid wine gefyllede,
þa þe he geat ær swyðe lytelne dæl þæs þynnestan wætan,
efne þæt swa þa weaxendan winu woldon feallan ofer þa fatu on þone
flor, gif se biscop þa gyt lættra wære, þæt he inne eode.
 9.59.19. & þa Bonefacius se arwyrða wer swiðe
ondrysenlice bebead þam mæssepreoste, þæt swa lange swa he sylfa
leofode on lichaman, þæt he næfre ænigum men ne sæde þis
wundor.
 9.59.25. & he him þæt ondredde, þæt he scolde innan
þanon atyddrian, þanon he utan wære mannum mycel æteowed, gif he o
wære gecnyssed mid mænniscre herenesse fram þam mægne þyssere
wyrde.
 9.59.31. Ac he fylgde on þon þære bysene ures lareowes,
þæt is Crist, se to þon þæt he us getrymede to eadmodnysse wege, he
bebead his þegnum be him sylfum þus cweþende, þæt þæt þe hi
gesawon, hi nanum men ne sædon, ær þan þe mannes sunu fram deaðe
arise.
 9.60.4. Petrus cwæð: forþon þe nu genoh gecoplicu wise hi
sylfe gegearwode & gecyðde, me lysteþ acsian, hwæt þæt la sy,
þæt ure alysend, þa þa he ageaf leoht & gesihðe twam blindum
mannum, he bebead, þæt hi hit nanum men ne sædon, & hi þa sona
þonon gangende gemærsodon hine geond eall þæt land.
 9.60.13. Ac hwæt cwyðst þu?
 9.60.14. Hweþer se acenneda Godes sunu, se is efnece þam
fæðer & þam halgan gaste, on þissere wisan wolde gefyllan,
þæt he gefyllan ne mihte, þa þa þæt wundor, þe he forswigian
wolde, þæt hit nanra þinga forholen beon ne mihte?
 9.60.21. Gregorius him andswarode: ure alysend þurh his þone
mænniscan lichaman eall þæt he dyde, he gegearwode & gecyðde us
þæt in þære bysene his weorces, to þonN þæt we sceoldon
folgian his swaðe be þam gemete ura mægena, & þæt we sceoldon
on unforspurnedum fotum þisses andweardan weorces gan on þone weg þæs
ecan lifes.
 9.60.31. Witodlice se hælend worhte þæt wundor, & he
het hit helan, & swa þeh hit forholen beon ne mihte.
 9.60.34. On þan we magon cuðlice ongytan, þæt his
gecorenan fylgeað þære bysene his lara in þam mycclum weorcum þe hi
wyrcað.
 9.61.3. & heora wylla byþ, þæt hi syn forholene; ac
þeh þæt hi nytte syn oðrum mannum, hi beoð full oft geypte swa hi
nellað.
 9.61.7. & þæt byð mycelre eadmodnesse, þæt hi
wilniað, þæt heora weorc syn forholene, & eac mycelre eadmodnesse,
þæt hi heora weorc forhelan ne magon.
 9.61.11. Nis hit na þæt, Petrus, þæt drihten wolde aht
swylces beon & ne mihte beon, ac he sealde þa bysene mid þy lareowdome
his sylfes lare, hwæt his leomu sceolan wilnian þæt we wæron,
oððe hwæt hi sceolan nyllan.
 9.61.18. Petrus cwæð: me licað þæt þu sagast.
 9.61.21. Gregorius him andswarode: nu gyt hwylcehugu wisan wæron
to lafe, þa we willaþ sprecan be Bonefacies weorce þæs biscopes,
þæs gemynd we dydon herbufan.
 9.61.26. Hit gelamp on sume tid, þæt to genealæhte se
gebyrddæg þæs eadigan Procules mynstres.
 9.61.29. On þære stowe wunode swyþe æþel wer, þam
wæs nama Furtunatus.
 9.61.31. Se mid micclum benum bæd þone arwurðan wer
Bonefacium, þa þa he gedyde his mæssan symbelnysse æt þam eadigan
martyre, þæt he gebuge to his huse & him bletsunge sealde.
 9.62.4. Þa ne mihte he forsacan þæt Godes mægn, forðon
þe hine bæd þæs seo soðe lufu of Furtunates mode.
 9.62.7. & þa gedonum symbelnessum þæra mæssan, þa
þa he com to þæs forecwedenan Furtunates beode, þa ær ðon þe he
Gode þone lofsang asægde, swa swa sume men gewuniaþ, þæt hi
singað mid hergendlicum cræfte ær hi etan, þa stod þær semninga
sum man mid anum apan & bæd him metes & sloh cymbalan.
 9.62.16. Þa sona se halga wer wæs forhycgende þæt glig
& eorringa þus cwæð: wala wa.
 9.62.19. Dead sceall beon þes erming.
 9.62.20. Ic com to þises gereordes mysan, & nu gyt ic na
minne muþ to Godes herenysse ne ontynde, & he com mid apan & sloh
cymbalan.
 9.62.24. Þa get he togeecte þas word & cwæð þus:
gangað Ge nu & for Godes lufan syllað him mete & drync, &
witað ge hwæþre, þæt he dead byð unfyrn.
 9.62.28. Þa se ungesæliga wer sona swa he þone hlaf &
þæt win onfeng, þa wolde he gan þurh ðæs huses duru.
 9.62.31. Ac þær feoll an unmæte stan of þam hrofe
þæs huses & hine færinga ufan on þæt heafod sloh.
 9.62.34. For þam slege he feoll adune, & hine man þa
healfcwicne upp ahof, & þam oðran dæge æfter þæs Godes weres
cwide eallinga he his lif geendode.
 9.63.4. On þære wisan, Petrus, us is to gehycganne, hu mycelne
ege we sceolon witan to ðam halgum werum, þa syndon Godes templu.
 9.63.8. & þa þa se halga wer wæs getogen to
hatheortnysse for ðam unnyttan glige, hwylc wæs þær aweht to þam
eorre, butan þam ylcan temples ineardiend, þæt wæs Crist?
 9.63.13. Forþon us is swa mycle ma to ondrædanne rihtwisra
manna yrre, swa mycle ma us cuð is, þæt se byð andweard in heora
heortum, se þe naht unstrang nis wræce to donne, þam þe he wile.
 9.63.22. Eac hit gelamp on sumre tide, þæt se forecwedena
mæssepreost Constantius þæs biscopes swustersunu bebohte his hors to
twelf mancussum & þa þa mancessas alegde in his agene cyste.
 9.63.27. & he gewat feran ut sum dæl oðres weorces to
wyrcanne.
 9.63.29. Þa semninga comon þa þearfan to þam biscope, þa
hine bædon swiðe gemahlice, þæt heom se halga Bonefacies biscop
hwæthugu sellan scolde to frofre heora wædle.
 9.63.34. Ac se Godes man nyste hwæt he heom sealde.
 9.64.2. Þa ongan he hatian on his geþance & smeagan,
þæt þa þearfan ne eodon æmtige onweg fram him.
 9.64.5. Þa semninga gehwearf him to gemynde, þæt se
mæssepreost Constantius his mæg bebohte þæt hors, þæt he sylf
ær full oft on sæt, & þæt ilce weorð hæfde þa gyt on his
cyste gehealden.
 9.64.11. Þa æfweardum þam ylcan his nefan se biscop eode to
þære cyste, & arfullice nyd nimende he tosloh þa locu þære
cyste & þær genam þa XII mancossas & þa gedælde þam
þearfendum mannum, swa swa him wel licode.
 9.64.18. & þa þa Constantius com ham of his weorce, þa
funde he his cyste tobrocene, & he ne funde his horses weorð, þæt he
þær onlegde.
 9.64.22. Þa ongan he mid mycelre stefne hlydan & mid
swyðlicre/ hatheortnysse clypian & þus cwedan: ealle her libbaþ,
& ic ana ne mæg libban on þysum hirede.
 9.64.26. Þa buton tweon to þæs þam manigfealdum &
ungefohlicum stefnum se biscop com, & ealle þa witanM mid him, þe in
þære biscopscire wæron.
 9.64.31. & þa þa se Godes wer wolde hine gemetgian &
gestillan mid liðre spræce, he ongan him symble andswarian mid gecide
& cweþan: ealle man magon libban mid þe, buton ic ana ne mæg her
beforan þe libban.
 9.65.3. Ac agif me mine mancessas.
 9.65.4. Þa wæs se biscop onstyred mid þam wordum, & þa
eode he in þa cyrican þære eadigan & þære clænan fæmnan
sancta Marian, & upp ahafenum handum & aþenedum his sceate he ongan
standende biddan, þæt him God forgæfe, þæt he gestillan mihte
þæs hatheortan preostes unstilnysse.
 9.65.13. & þa þa he færinga beseah in his agenne sceat
betwih his þa astrehtan earmas, þa gemette he in his agenum sceate XII
mancessas, & þa wæron swa lixende, swa swa hi wæron on þa ylcan
tid of fyre ut atogene.
 9.65.18. & he þa sona wæs utgangende of þære cyrcan,
& þa awearp he þa mancossas in þæs hatheortan mæssepreostes
sceate þus cweþende: loca, nu þu hafast þine mancossas, þa þe þu
sohtest.
 9.65.25. Ac sy þe þis cuþ, þæt æfter minum deaðe
þu ne bist þissere cyrcan biscop for þinre gitsunge.
 9.65.28. Of þam cwide mihte beon mid soðe ongeten, þæt se
mæssepreost þæt ilce feoh to þan begæt, þe he þohte, þæt
he þone biscophad mid gebycgan wolde.
 9.65.33. Ac þæs Godes weres word wæs to þan strang,
þæt se ylca mæssepreost Constantius on preosthade his lif geendode.
 9.66.4. Eac hit gelamp on sume tid, þæt him comon twegen men
to of Gotena þeode, þa sædon, þæt hi to Rauennan faran woldon.
 9.66.7. & þa sealde he heom mid his agenre handa ane trywene
flascan wines fulle, to þon þæt hi mihton heom þa on heora færelde
to underngeweorce habban.
 9.66.12. Of þære hi druncon, oþ þæt hi to Rauennan
becomon.
 9.66.14. & wel manige dagas þa Gotan in þære ylcan
cæstre gewunodon, & þæt win, þe hi fram þam halgan were
onfengon, daga gehwylce hi heom þæt win to bryce hæfdon, & swa hit
heom gelæste, oð þæt hi eft to þam ilcan & þam arwurðan
fæder comon.
 9.66.22. & hi nanum dæge ne geblunnon, þæt hi ne
druncon of þam ylcan fate, & heom nanes wines wana næs.
 9.66.25. & swa hit wæs to ongitanne, þæt swa swa hit on
þam trywenum fate, þe se biscop sealde, þæt win nære na elles
geeced, ac swylce hit þær in weaxende wære.
 9.66.32. Eac swilce nu niwan us to com sum eald preost of þære
ylcan stowe sumum dæle, forþon þe þa wisan, þe he be him sæde,
næran us þa mid swigunge to forlætanne.
 9.67.4. Soðlice he sæde, þæt se halga wer sume dæge
eode in his wyrttun.
 9.67.6. Þa gemette he þone wyrttun oferwrigene mid
unasecgendlicre/ mænige emela.
 9.67.8. & he þæt geseah, þæt þa wyrta ealle
forweorðan sceoldon.
 9.67.10. Þa gecyrde he hine to þam ilcum emelum & þus
cwæð: ic eow halsige on naman ures drihtnes hælendes Cristes, þæt
ge heonon gewitan, & ge læng þas wyrta ne etan.
 9.67.15. Ða sona swa se Godes wer þa word gecweden hæfde,
swa wæron hi sona ealle utgangende, þæt þær nan anlipig binnan
þam fæce þæs wurtgeardes to lafe ne wunode.
 9.67.23. Ac hwilc wundor is, cwæð sanctus Gregorius, þæt
we þas wisan secgaþ be þære tide his biscophades, nu hit gesæd is,
þæt he þa geo mid þam ælmihtigan Gode weoxe samod in endebyrdnysse,
ge eac swylce in þeawum godra dæda, & þa weorc us syndon swyðor to
wundrianne, þa þe us se ealda preost cyþðe, þæt he þa worhte,
þa he þa get in his geogoðhade lytel wæs?
 9.68.2. Soðlice he cwæð, þæt on þa tid þe he mid
his meder on cnihthade eardode, he wæs utgangende of hire huse, & full
oft butan his kemese & eac gelomlice butan his tunecan he eft on hire huse
cyrde.
 9.68.8. Forðon sona gif he ænigne þearfan nacodne gemette,
þonne wæs he hine sylfne ungyrdende, & mid his hrægle he þone
þearfan gescrydde.
 9.68.13. To þon he þis dyde, þæt he him sylfum geearnode
mede beforan Godes eagum.
 9.68.15. Þa gewunode his agen moder, þæt heo hine gelomlice
mid wordum þreade þus cweðende, þæt hit riht nære, þæt he
sylf, þe wædla wæs, oðrum þearfendum mannum his hrægl sealde.
 9.68.21. Þa sume dæge eode his moder in to hire byrene.
 9.68.22. Þa gemette heo hire hwæte ealne beon neah
gedæledne fram hire agenum suna þearfendum mannum, eall þæt heo ofer
gær habban scolde to bygleofan.
 9.68.27. Þa ongan heo þerscan heo sylfe mid hire fyste ge eac
mid hire bradum handum & cwæð, þæt hire to lore gedon wære
ealles þæs gæres bigleofa.
 9.68.31. Þa com se Godes cniht Bonefacius & ongan his modur
frefrian.
 9.69.1. Ac þa þa heo naht þære frofre onfon nolde, he
bæd hire, þæt heo ut of þam byrene gan sceolde, in ðam of eallum
heora hwæte wæs funden hwæt lytles gelæfed.
 9.69.6. Þa se Godes cniht astrehte hine sylfne on gebede, &
þa þæs ymb lytel he eode ut & gelædde his moder eft in to ðam
byrene.
 9.69.10. & þa gemette heo hit eft swa full hwætes, swa hit
ærror næs þæs gæres gefylled.
 9.69.12. & heo þa sona þæs gefægnode, þæt heo
hæfde ealles þæs gæres bigleofan.
 9.69.15. Þa gesewenum þam wundre seo moder wæs onbryrded
& swiðe gefeande ongan Gode þancas secgan, forþon þe he þam
cnihte swylce gife forgæf, þæt he swa hrædlice mihte onfon swa
hwæt swa he bæd.
 9.69.24. Eac þeos ylce his modur gewunode, þæt heo hæfde
henna & fedde in þam ingange hire huses.
 9.69.27. Ac þa hire afyrrde & bereafode an fox, se com
geneahhe naht feorran.
 9.69.29. Þa sume dæge stod Bonefacius se cniht in þam ilcan
ingange; þa com se fox, swa his þeaw wæs, & genam ane hæn.
 9.70.2. & he þa sona swyþe hraðe gearn to cyrican &
astrehte hine sylfne on gebede & mid openum stefnum he cwæð: licað
þe nu, min drihten, þæt ic ne mæg etan of þam fostornoþe minre
modur?
 9.70.8. Geseoh nu, þæt se fox etað þa henne, þe heo
fedde.
 9.70.10. Þa aras he of his gebede & eode ut of þære
cyrcan.
 9.70.11. Þa sona gecyrde se fox & forlet þa henne, þe he
in his muðe hæfde, & he þa sweltende gefeoll on eorðan beforan
þæs cnihtes eagum.
 9.70.16. Petrus cwæð: swiðe wundorlic is þæt, þæt
God hine geæadmodað, þæt he gehyreð þara bene, þe on hine
gehihtað, & eac on swa yfellicum wisum.
 9.70.20. Gregorius him andswarode: þis wæs gedon, Petrus, of
mycelre stihtunge ures scyppendes, þæt we gehihtan sceolon þa maran god
þurh þa lytlan, þe we her onfoð.
 9.70.25. Soðlice hit wæs gehyred in þam yfellicum þingum,
þæt þes cniht wæs halig & bylwytte, to þan þæt he on
lytlum þingum geleornode, hu swiðe he sceolde aþristigean on mycclum
benum.
 9.70.31. Petrus cwæð: wel me licað þæt þu cwiðst.
 10.70.34. Gregorius him andswarode: sum swiþe arwyrðes lifes
wer wæs on þam ylcan dælum, þam wæs nama Furtunatus, se wæs
biscop þære ylcan cyrcan Tudertine.
 10.71.3. Se wæs þeonde & weaxende on unmætre gife
gastlicra mægna to þon swiðe, þæt he þa unclænan gastas of
mannum aflyman mihte, swa þæt he ful oft þara deofla weoredu adraf of
þam mannum, þe hi ær geswencton.
 10.71.10. & he wæs geornfull mid teolone his singalra gebeda
þem angæn gesettum deofla mænigum, þe wið him teolonge wunnon,
þæt he hi oferswyðde.
 10.71.14. Eac sum wer wæs þissere ylcan cyrican mundbora,
þæs nama wæs Iulianus.
 10.71.17. He wæs us se hiwcuðesta, & he wæs nu unfyrn
on þissere ylcan byrig forðfered.
 10.71.19. For þæs gesægenum, cwæð sanctus Gregorius,
ic geleornode, þæt ic nu secgan wille, forþon he oft betweoh wæs
Furtunates dædum mid bylde þære hiwcuðnysse.
 10.71.24. & æfter þon his gemynd he geheold us to
trymnysse, forþon hit him wæs swa wynsum, swa he hæfde beobreades
swetnysse on his muþe.
 10.71.29. He sæde, þæt þær wære sum æþele
gesiðwif in þam neahdælum Tuscie mægðe.
 10.71.31. Seo hæfde ane snore, þa hire sunu lytle ær him to
wife onfeng.
 10.71.33. Seo wæs gelaðod mid þære ylcan hire swegre to
cirichalgunge þæs eadigan martyres Sebastianes gebedhuses.
 10.72.3. Þa gelamp þære ylcan niht, þe heo scolde on
morgen to þære cyrichalgunge faran þæs foresprecenan gebedhuses, þa
wearð heo mid hire lichaman luste oferswiðed, swa þæt heo ne mihte hi
sylfe forhabban fram hire were.
 10.72.11. & þa gewordenum þam ærmergene heo wearð on
hire ingeþohte afyrhted, forþon þe heo þa þurhtogenan lustas on hire
lichaman gefremede.
 10.72.15. Hire forbead þa þone forðgang seo sceomu to
þære cyrichalgung, forþon þe heo wæs ma scamigende for manna
onsyne, þonne heo wære þone Godes dom ondrædende.
 10.72.20. Þa ferde heo forð mid hire swegre to þære
halgunge þæs gebedhuses.
 10.72.22. Þa sona swa hi wæron gangende in þæt gebedhus,
þær þa reliquias wæron þæs eadigan martyres Sebastianes, þa
gegrap se awyrgda gast heo þa ylcan snore þæs foresædan gesiþwifes,
& beforan eallum þam folce he ongan heo swiðe swencan.
 10.72.29. & þa se mæssepreost þære ylcan cyrcan
geseah, þæt heo swiðe geswenced wæs, he genam sona þa scetan of
þam weofode & oferwreah hi mid.
 10.73.1. & þa sona eode se deofol in þone ylcan
mæssepreost, & forþon þe he wolde ofer his agen mægn aht swylces
geneþan, he wæs genyded, þæt he mihte on his agenre geswæncednysse
ongytan, hwæt he sylf wæs.
 10.73.7. Þa þa men, þe þær æt wæron, namon
þæt wif on þam gebedhuse mid heora handum & hi bæron to hire
agnum huse.
 10.73.10. & þa þa se ealda feond mid langre
geswæncednysse bregde þis ylce wif swyðe & þa hire magas, þe hi
lichamlice lufedon & for þære lufan hire mid wæron, befæston hi
þam drym & þam scincræftigum, to þon þæt hi begæten hire
þær hælo & læcedom þær funden, & hi na ne scrifan,
þeh hi eallinga hire sawle adwæsctan.
 10.73.20. Þa ongunnon hi helpan hire lichaman mid heora
drycræftum to sumre hwile.
 10.73.23. Heo wæs gelæded to anre ea & bedypped in
þæt wæter, & hi þær þa dryas ongunnon ferian geond þæt
wæter & mid langum onsangum hi golon on, oð þæt se deofol of hire
uteode, þe hi ær in gefor.
 10.73.29. Ac þa for þam wunderlican dome þæs ælmihtigan
Godes, þa se an deofol hire wæs of adrifen mid heora þam forcyrdan
cræfte, sona on hi geeode mycel mæniu deofla, & heo þa ongan on
þa ylcan tid swa manegum styrenyssum beon onstyred & swa manegum stefnum
& cleopungum hlydan, efne swa heo fram manegum awyrgdum gastum wæs
gehæfd & geþread.
 10.74.7. Þa eodon hire magas in geþeaht & geandetton,
þæt hit heora agnes ungeleafan scyld wære, þæt hi þone
læcedom to þam scincræftigum sohton.
 10.74.11. Ac hi þa gelæddon þæt wif to þam arwyrðan
were Furtunato þam biscope & hi to þam forleton.
 10.74.14. & he þa hi onfeng & hine þa sylfne abysgode
on his gebede manega dagas & nihta, & swa mycele ma he gefealh fealh
mid geornnysse þam gebedum, swa myccle ma he ongæt him ongæn standan in
anum lichaman þæt weorod þara deofla mænigeo.
 10.74.22. & þa ymb manega dagas he agæf heo hire freondum
hal & gesund, swilce hire se deoful næfre ænigne anweald ne ahte.
 10.74.29. Eac hit gelamp on oðre tid, þæt se ilca wer
Furtunatus þæs ælmihtigan Godes þeowa adraf þone unclænan gast
of sumum geswenctum & ofsettum men.
 10.75.1. & se awyrgda þa þa se dæg æfnode geseah,
þæt seo tid wæs mannum dyglu, geonlicte hine sylfne to sumum
ælþeodigum men & ongann gan ymb þa cæstre & geond þa
stræta & þus cwæð: gehyrað nu, hwæt se halga werr dyde
Furtunatus se biscop.
 10.75.9. Nu he adraf me ælþeodigne man of his huse, & ic
forþon sece, hwær ic me gerestan scyle, nu ic on his cæstre nane ne
fand.
 10.75.13. Þa sum man sæt æt þam gledum in his huse mid
his wife & mid his lytlan suna.
 10.75.16. Se gehyrde his stefne & acsode, hwæt se biscop him
dyde, & hine laðode, þæt he sæte mid him in his huse æt þam
gledan.
 10.75.19. & he þa swa dyde.
 10.75.20. Þa spræcon hi heom betwux wel fela worda, oð æt
nexstan se ylca awyrgda gast gefor in þone lytlan sunu þæs earman mannes
& hine awearp in ða glyda, & þær sona his feorh him
ætþrang.
 10.75.26. & he þa sona se earma man swa astyped & swa
bereafod his suna ongæt hraðe, hwæne he sylfa feormode, ge eac hwane se
biscop ær ut adraf.
 10.75.31. Petrus cwæð: hwæt cweðað we la, hwæt
þæt sy, þæt se ealda feond onfeng swylcere bylde to acwyllane in
þæs huse, þe hine gelaþode to him mid cumliþnysse gyfe & wende,
þæt he ælþeodig wære?
 10.76.2. Gregorius him andswarode: fela þinga, Petrus, beoð
gode gesewene, ac hi ne beoð na gode, forþon hi ne beoð of godum mode
cumene.
 10.76.6. Be þan seo soðfæstnys cwæþ on his godspelle:
gif þin eaga byð manfull, þonne byð þin lichama eall þystrig.
 10.76.9. Forþon þonne þæt ingeþanc þæs mannes byð
woh & forcyrred, þe þær foregangeþ, þonne bið þæt weorc
eall þweorh & unriht, þe þær æfterfylgeþ.
 10.76.14. Forþon ne wene ic na, þæt þes wer wære mid
arfæstnysse mode gelustfullod, ac mid tælnysse þæs biscopes.
 10.76.17. Se þe his suna bereafod wæs, se ongan swilce he for
Godes lufan gestliþnysse gegearwode.
 10.76.20. Soðlice þæt æfterfylgende wite þær
cyþðe, þæt seo ærre feormung næs na butan scylde & gylte.
 10.76.23. Eac swylce manige men syndon, þe forþon tiliað,
þæt hi god don, þe hi willað gedwellan þa gife oðera manna
weorces.
 10.76.27. Ne hi na forþon oþre mæn feormiað, þæt hi
mycclum gyman, hwæþer heom þæt god sy þæt hi doð, ac ma hi
wyllað, þæt hi syn beforan oðrum mannum wel geherede.
 10.76.32. For þere wisan ic wene, cwæð sanctus Gregorius,
þæt we magon ma behealdan þysne wer, þe þone awyrgdan gast on
gestliþnysse onfeng in æteownysse þæs idlan gylpes þurh þa
deofollican costunge, þonne we magon geþencan, þæt he betran dæde
dyde þonne se Godes wer.
 10.77.7. Ac he wolde, þæt for mannum gesewen wære, þæt
he betran lifes wære þonne se biscop, þa he þone man onfeng, þe se
drihtnes wer Furtunatus ær onweg adraf.
 10.77.12. Petrus cwæð: eall hit is swa hit gesægd is.
 10.77.13. Soþlice þæs weorces ænde gecyþde, þæt
þæt ingeþanc næs clæne.
 10.77.18. Gregorius him andswarode: eac hit sægð, þæt sum
man wære, þe forlet his agene gesyhðe.
 10.77.20. Þa wæs he gelæded to þam Godes were, to þan
þæt he gewilnode & abæde him þa helpe þæs halgan mannes
þingunga.
 10.77.24. Soðlice þa þa se Godes wer hæfde gedon &
gefylled his gebedu, he asette & awrat Cristes rodetacen ofer þæs
mannes eagan þæs bysenan, & þa sona agyfenum þam leohte seo niht
þære blindnysse gewat fram þam eagum.
 10.77.31. & ufan þæt eac gelamp, þæt sumes militisces
mannes hors wæs gecyrred in myccle reðnysse, swa þæt hit mihte
uneaþe beon fram ænigum mannum gehealden, ac swa swilce swa hit mihte, hit
slat & wundode heora limu mid bitum.
 10.78.5. Þa wearð hit þeh gebunden fram manegum mannum &
wæs gelæded to þam Godes were.
 10.78.8. He þa sona awrat Cristes rodetacen on þam hæafde
þæs horses mid his aþenedra handa & gecyrde ealle his reðnysse in
manþwærnysse, swa þæt hit wæs stille, þonne hit wæs ær
þære wedenheortnysse.
 10.78.15. Þa se ylca þegn þæt his hors, þe he geseah
acyrred fram his wedenheortnesse mid swa hrædlicum bebode þæs halgan
wundres, he þa bebead, þæt man þam halgan were þæt ilce hors eft
bringan sceolde.
 10.78.21. Þa wiðsoc he, þæt he hit nateshwon underfon
nolde.
 10.78.22. Ac he on his wilnunge þurhwunode & bæd, þæt
he his gife ne forsawe.
 10.78.24. Þa se halga wer nam þæt hors & healfne þone
weg on geferde.
 10.78.26. & he þæs militiscan mannes bene gehyrde &
hwæþre wiðsoc, þæt he hit to gife habban nolde swa for gebedenum
mægene.
 10.78.30. Ærest he gegearwode him medeme weorð for þan horse
& þa æfter þan nam þæt hors, þe him wæs ær to gife
geboden, forþon þe he geseah, gif he hit ne underfengce, þæt se
wære geunrotsod, þe hit ær ahte.
 10.79.5. Þa nydendre þære lufe he gebohte, þæt him nan
þearf næs to habbenne.
 10.79.10. Ne sceal ic eac na þis forswigian, þæt ic ongæt
nu for anum XII nihtum huhugu swa.
 10.79.12. Þa me wæs gelæded to sum eald þearfa, & ic
þa acsode hine swiðe geornlice, hwæt he wære, swa swa symble me on
gewunan wæs, þæt me wæs swyþe leof ealdra manna spræc.
 10.79.18. & þa andswarode he me & sæde, þæt he
wære of Tudertine þære cæstre.
 10.79.20. Þa cwæð ic to þam: la, fæder, ic þe frine,
hweþer þu cuþest Furtunatum þone biscop.
 10.79.23. Se þearfa cwæð: ic hine cuþe.
 10.79.24. Þa gyt ic cwæð: saga me, ic bidde þe,
hwæðer þu ongæte his wundra ænigu & me wilniendum gecyð,
hwilc se wer wære.
 10.79.28. Þa cwæð se þearfa to me: se man wæs swiþe
feorr & ungelic þysum mannum, þe we nu geseoð.
 10.79.30. Soðlice eall swa hwæt swa he gewilnode æt Gode
þam ælmihtigan, efne swa he his bæd, swa he wæs tyðe.
 10.80.1. Þæs ylcan ic wylle secgan þæt an wundor, þe me
nu on mode bearn, þæt sume dæge Gotan comon neah Tudertinum þære
cæstre, þa onetton to Rauennan þære byrig, & hi genamon þær
of þæs biscopes æhte twegen lytle cnihtas.
 10.80.8. Seo æht þæra cnihta wæs underþeodod þære
cæstre Tudertinam.
 10.80.10. Mid þy þe þis wæs gebobod þam halgan wære
Furtunato, he sænde men sona æfter & het to him gecigan þa ylcan
Gotan.
 10.80.14. Þa se Godes man wæs sprecende to þam Gotum mid
liðum worðum & tihhode, þæt he sceolde ærest geliðian heora
reðnysse.
 10.80.17. & þa æfter þon he spræc þus &
cwæð: hwylc weorð willað ge þæt ic sylle eow, & ge me agyfan
þa cnihtas, þe ge on minum lande namon, & gegearwiað me þæt to
gife eowres þances?
 10.80.23. Þa se þe þær yldost wæs him andswarode &
þus cwæð: swa hwæt swa þu elles bebeodest, we syndon gearwe
þæt to done.
 10.80.27. Witodlice þas cnihtas we nateshwon ne gifað.
 10.80.28. Þa se arwyrða wer wæs beotigende swiðe
liðelice to þam & þus cwæð: þu me unrotsast nu þu nylt hyran
þinum fæder.
 10.80.32. Ac nylle þu me ma unrotsian, þy læs hit þe eft
ofþynce.
 10.81.1. Ac þa gyt se ylca Gota þurhwunode on his heortan
reðnysse & swa wiðsacende onweg gewat.
 10.81.4. Þa þam oðrum dæge eode he eft, oð he com to
þam biscope.
 10.81.6. & þa bæd se biscop hine eft þæs mid þam
ylcum wordum þara forecwedena cnihta.
 10.81.9. & þa þa he nolde nænigra þinga geþafa beon,
þæt he hi agyfan wolde, þa wæs se biscop swiðe geunrotsod &
þus cwæð: ic wat, þæt þe na ne helpeð, þæt þu ga fram me
þus unrotum.
 10.81.14. Se Gota forseah þa word ealle & eft gecyrde to his
huse & þa ylcan cnihtas asette on his hors.
 10.81.17. Be þam wæs þus gedon: he sænde hi beforan him
mid his mannum & him sylf sona strad upon his hors & wæs him
æfterfarende.
 10.81.21. & þa þa he com in ðære ylcan cæstre
beforan þære cyrcan þæs eadigan apostoles sancte Petres, þa wearð
his horse asliden se fot, & he þa mid horse mid ealle gefeoll, & sona
his scanca wæs tobrocen, þæt þæt ban wæs todæled on twa
stycca.
 10.81.28. Þa wæs he upp aræred & on manna handum
gelæded to þam cumenahuse.
 10.81.31. He þa sona sænde þa cnihtas ham, þe he ær
beforan sænde, & bead hi þam arwyrðan were Furtunato þus
cweþende: fæder, ic þe bidde, þæt þu sænde to me þinne
deacon.
 10.82.2. Sona swa his deacon com to him liggendum, he gelædde
þa cnihtas toforan him, þe he eallinga ær forsoc, þæt he hi æfre
agyfan wolde, & he hi þa agæf þam diacone & þus cwæð: ga
& sæge minum hlaforde þam biscope, þæt ic eom nu geslægen,
forþon he me wyrgde.
 10.82.10. Ac ic nu bidde hine, þæt he geþingie for me &
nime þa cnihtas, þe he ær bæd.
 10.82.12. Þa se deacon onfeng þa cnihtas & hi gelædde
to þam biscope.
 10.82.14. Þa sona se arwyrða wer Furtunatus gebletsode wæter
& cwæð to his diacone: stregd þis gehalgode wæter ofer þæs
licgendan mannes lichaman.
 10.82.19. Soðlice þa ferde se diacon to þam Gotan, & he
in to him eode & þæt gebletsode wæter stregde ofer his limu.
 10.82.22. Þa gelamp þær swyþe wundorlicu wise, seo wæs
swiðe to wafienne.
 10.82.24. Þæt is, þonne sona swa þæt gehalgode wæter
geran þæs Gotan scancan, þa wearð se bryce eall eft gestaðelod &
þam sceancan wæs seo æfre hælo agifen, swa þæt he on þa ylcan
tid aras of his ræste & eode to his horse & ferde eft on þone
ylcan weg, þe he ær ongan, efne swilce he næfre ne geþrowode ænige
deringe his lichaman.
 10.82.34. & þa wæs þis geworden, þæt se se þe
nolde beon underþeoded mid hyrsumnysse, to þon þæt he agæfe þam
halgan were Furtunato his cnihtas for heora weorðe, se wæs eft genyded,
þæt he ageaf hi butan ceape.
 10.83.9. Þa þis þus gefylled wæs, se ealda man þa gyt
tihhode, þæt he sæde me oðre wisan be þam ylcan halgan mæn.
 10.83.12. Ac forþon þe me þa wæron æt manige men for
þære lare, ic wæs abysgod, & eac me afeoll seo æfentid þæs
dæges, þæt me næs alyfed, þæt ic swa lange moste gehyran þa
weorc & þa dæde Furtunates þæs arwyrðan weres, þe ic wille
& me lysteð symble gehyran, gif me alyfed byð for oðrum þingum.
 10.83.21. Ac þa hwæþre oðrum dæge se ilca ealda man me
rehte ma be him þa gyt swyðe wundorlice wisan.
 10.83.24. He sæde me, þæt in ðære ylcan byrig
Tudertina wære sum swyþe godes weorces wer, þam wæs nama
Marcellinus.
 10.83.28. Se eardode þær mid his swystrum twam.
 10.83.29. Þam gelamp, þæt he for ðæs lichaman
hefignysse & mettrumnesse wæs forðfæred on sæternes dæg þam
halgan & þy easterlican æfenne.
 10.83.33. Þæs lichama wæs feorr to berenne, þæt he ne
mihte þy ylcan dæge beon bebyrged.
 10.84.3. Þa wæs þær hwylchugu ylding þære tide, þe
man sceolde þa licþegnunge & þa gedafenu þære byrgene gefyllan
& gyldan.
 10.84.7. Þa wæron his swustra mid his deaðe swiðe
geswencte.
 10.84.9. Hi urnon weopende to þam halgan Furtunate & ongunnon
clypian mid micclum stefnum & þus cwædon: we witon, þæt þu
hafast þara apostola lif & anweald.
 10.84.13. Þu geclænsast hreofe & onlihtest blinde.
 10.84.15. Cum eac & awæce uncerne broþur.
 10.84.16. Þa sona swa he ongæt hira broður forðfæredne,
he ongan þa sylf weopan for his deaðe & cwæð to þam wifum:
gewitað inc anweg gan & ne secge git þis nanum mæn, forþon
þæt is þæt gyt biddað þæs ælmihtigan Godes hæs, þam ne
mæg naht wiðstandan.
 10.84.24. Þa gewiton hi heom onweg gan, & þa se biscop him
þær gewunode swiðe unrot for þæs forðfarenan mannes deaðe.
 10.84.27. Þa þy æfterfylgendan sunnandæge ær þæs
uppcumendan leohtes dagunge he gecigde his daiconas twegen him to & eode
him to þæs forðfarenan mannes huse to þære stowe, þær se
orsawla lichama læg, & hine sylfne þær abysgode on his gebede.
 10.85.1. & þa gefyldum his gebede, he aras & gesæt neh
þam lichaman þæs unlifigendan mannes.
 10.85.3. & þa þone forþfarenan be naman gecigde mid
unhludre stefne þus cweþende: waca, broðor Marcelle.
 10.85.6. He dyde gelice þon swylce he swyðe leohtlice slepe
& wæs aweht to þære nealecan stefne, þeh þe heo medmicclu
wære, & sona untynde his eagan & locigende to þam biscope he þus
cwæð: eala, hwæt dydest þu?
 10.85.13. Eala, hwæt dydest þu?
 10.85.13. Þa þam se biscop andswarode þus cweðende: hwæt
dyde ic?
 10.85.15. Þa cwæð he to þam biscope: gyrstandæge comon
hi twegen to me, þa me adydon of þam lichaman, & hi me to godre stowe
gelæddon.
 10.85.20. Nu todæge wæs an onsended to me se cwæð:
gelædað hine eft to þam lichaman, forþon þe Furtunatus se biscop com
on his hus & hine to him gecigde.
 10.85.24. & þa gefyldum þam wordum sona he wearð
gelæded of þære untrumnysse & syþþan lange on þisum life
wunode.
 10.85.28. Nis hit hwæþre to gelyfanne, þæt he þa stowa
forlure, þe he ær onfeng, forþon þe hit ænig tweo nis, þæt he
mæge bet lifian for þam benum his þingeres æfter deaðe, se þe
ær þam deaðe symble tilode & wilnode, þæt he licode þam
ælmihtigan Gode.
 10.86.1. Ac for hwon secgað we swa fela be his life?
 10.86.2. Nu gyt todæge æt his lichaman we magon nyman manige
cyþnysse his mægna.
 10.86.5. He onlyseð þær deofolseoce & hæleð
untrume, & swa oft swa hine man biddeð of geleafan, efne swa swa he
gewunode þa þa he cwic wæs, þæt ylce he gyt deþ unablinnendlice,
þær he wunað mid his gebana reliquium.
 11.86.13. Ac me lysteþ, Petrus, nu gyt gelædan þa word minre
segene to þam dælum Ualeria þære mægðe.
 11.86.16. In þam me gelamp, þæt ic geacsode swyðe healicu
wundru of þæs arwyrðan weres muðe Furtunates, þæs gemynd ic dyde
ær feorr bufan.
 11.86.20. Se com nu full oft gelomlice to me, & þonne he
sæde gehwæt be ealdra manna dædum, symble he me gereordode mid niwre
gereordnysse.
 11.86.24. He sæde, þæt sum man wære in þære ylcan
mægðe, þam wæs nama Martirius, se wæs swiðe estfull þeow
þam ælmihtigan Gode & sealde þis tacen to gewitnysse his agenes
mægnes: soðlice hit gelamp sume dæge, þæt his gebroðra worhton
heom heorðbæcenne hlaf & forgæton, þæt hi him on asetton
Cristes rodetacen, swa swa hit gewunelic is in þissere mægðe, þæt
man swa mearcað mid eþelicum treowe þeorfe hlafas, þæt hi beoþ
swylce gesewene, swylce hi syn on feower feorðan dælas todælde.
 11.87.5. Þa se ylca Godes wer þær æt wæs, & hi
þær betweonan heom spræcon, þa ongæt se Godes wer, þæt se
hlaf næs na gemearcod, & swa þeah se hlaf wæs mid þam gledum
& mid þære æmyrgan bewrigen.
 11.87.11. Þa cwæð he: for hwon ne mearcode ge þysne hlaf,
swa swa hit þeaw is?
 11.87.14. & þa worhte he sylf Cristes rodetacen mid his
fingrum ongen þam gledum.
 11.87.16. & him þa swa segniendum sona se hlaf dyde unmæte
bærstlunge, efne swylce þær toburste sum mycel crocca in þam fyre.
 11.87.20. Þa æfter þan þe se hlaf wæs abaken & ut
atogen of þam fyre, he wæs gemeted & gemearcod mid Cristes rodetacne,
þone þe na ne gedyde swylcne se hrine æniges mannes, ac se geleafa
þæs halgan weres.
 12.87.29. Eac hit gelamp on þære stowe, þe is haten
Interorina seo denu, seo fram manegum mannum mid ceorliscum wordum is genemned
Interocrina, in þære wæs sum swiðe wundorlices lifes wer, þæs
nama wæs Seuerus.
 12.88.2. Se wæs sacerd in þære halgan cirican, seo wæs
halig þære eadigan & þære clænan fæmnan sancta Marian.
 12.88.5. Þa gelamp hit, þæt sum rice man bæd his
ærendracan, þæt he swiðe hraðe to him come, forþon þe hit
wæs swiðe neah his ende, þæt he mid his gebedum for his synnum
þingode, & þæt he þa dæde be his agnum yflum mihte him
geanddettan, & þæt he wære alysed mid dædbote fram his scyldum,
ær þon þe he eode of lichaman.
 12.88.16. Þa gelamp hit, þæt se mæssepreost wæs
unwenlice abysgod wingeard to settanne.
 12.88.18. Þa cwæð he to þam ærendracan, þe him to
comon: gað ge beforon; ic eow cume æfter.
 12.88.21. & þa þa he geseah, þæt him wæs in þam
weorce lytles hwæt to lafe, he gedyde þa hwylcehugu yldinge, to þon
þæt he gefylde þæt medmyccle weorc, þe þær to lafe wæs.
 12.88.26. & þa þæt gefylled wæs, þa ongan he feran
to þam seocan men.
 12.88.28. & þa him gangendum in þam wege him ongen geurnon
þa ærendracan, þe him ær to comon, & wæron ongæn hine
swiðe sarige gewordene & þus cwædon: la, fæder, to hwon latedest
þu?
 12.88.34. Nelle þu nu beon ma geswenced, forþon þe he is
forðfered.
 12.89.2. Þa þis gehyrde se Godes þeow, he ongan clypian mid
mycclum stefnum & þus cweþan, þæt he sylfa wære cwylmend
þæs mannes.
 12.89.6. & þa swa weopende eode, oþ þæt he becom to
þam forðferenan lichaman & hine sylfne þær astrehte on eorðan
mid tearum beforan þæs deadan bære.
 12.89.10. & he þa swiðlice weop on þære eorðan &
beot his heafod & a clypode & cwæð, þæt he wære sylfa
scyldig his deaðes.
 12.89.14. Þa semninga se þær forðfered wæs onfeng his
sawle, & þæt gesawon manige, þe þær ymbstodon.
 12.89.17. Hi sendon forð swiþe wundorlice stefne &
ongunnon wepan for þam gefean, & þa sona acsodon hine hwær he
wære, oþþe hu he eft gecyrde.
 12.89.21. Þa cwæð he to þam, þe hine acsodon: þæt
wæron swiðe swearte men, þæt me læddon, of þara muþe & of
heora nosum eode þæt fuleste fyr, þæt ic ne mihte nænigra þinga
aræfnian.
 12.89.27. & hi me þa gelæddon on swyþe þeostre stowe.
 12.89.29. Þa færinga sum geong swyðe fægerre gesihþe
man com þær mid oþrum ongen us gangendum.
 12.89.31. Se cwæð to þam, þe me tugon: gelædaþ hine
eft ham, forþon Seuerus se mæssepreost cwyþeð & mæneþ his
sawle & mid tearum biddeð, þæt him drihten þa forgife.
 12.90.3. Þa sona Seuerus aras of þære eorðan, & dondum
þam cwican men dædbote he forgæf him þone fultum his agenra
þingunga.
 12.90.7. & he þa se seoca mann eft acwicod dyde dædbote
seofon dagas for his þam ær gefremedum synnum, & þy eahtoðan
dæge he geferde bliðe of þam lichaman.
 12.90.12. Gehoga nu, Petrus, ic þe bidde & sceawa þisne
mæsseþreost, þe we nu ymbspræcon.
 12.90.14. Forþon drihten let hine him swa leofne, þæt he ne
geþolode, þæt he wære medmycelne fyrst geunrotsod.
 12.90.17. Petrus cwæð: þas wisan syndon swiðe to
wundrianne, þa me wæron oþ þisne fyrst æfre bediglode, & ic hi
nu hwæþre ongyte.
 12.90.21. Ac hwæt cweþaþ we, þæt þyllice weras magon
on þysum dagum beon fundene?
 12.90.24. Gregorius him andswarode: ic wene, Petrus, þæt hit
na gyt sy wana þæs, þæt þyslice magon beon fundene in þyssere
worulde, & ic eac þæt wat, þæt þa ne beoð na þyslice weras
& þysum bufancwedenum gelice, þa þe ne magon æt Gode abiddan,
þæt hi wyrcan þyslicu wundru.
 12.90.28. Ac witodlice þæt bið seo soðe æhtung þæs
mannes lifes in þam mægne his godra weorca & mægna, nalæs in
æteownysse þara foretacna.
 12.90.30. Swa þeh syndon full manega, þa þe nænegu wundra
wyrcað & þonne hweþre næron na ungemæccan þam, þe þa
foretacnu doð.
 12.90.32. Petrus cwæð: ic þe frigne, hwanon me mage beon
þis gecyþed, þæt sume syndon, þa þe nana wundru ne wyrcað &
þonne hwæðre næron ungelice þam, þe hi wyrcaþ?
 12.91.3. Gregorius him andswarode: ac cwyðst þu, þæt þu
nyte, þæt Paulus se apostol is broður in þam apostolican ealdordome
Petre þam yldestan þara apostola?
 12.91.5. Petrus cwæð: genoh geradelice ic wat & me
nænig tweo is, þæt þeh þe Paulus wære se medmesta & latost
gecoren þara apostola, þonne hwæðre he wan ma eallum þam oðrum
apostolum.
 12.91.8. Gregorius him andswarode: þæt þu þe sylfa
gemynest & ongytest genoh wel, þæt Petrus se apostol eode mid drigum
fotum ofer þone sæ, & Paulus geþrowade scipgebroc in þam sæ.
 12.91.10. Geþeng þe nu, þæt þæt wæs eall an
gesceaft þæs strangan sæs: þær Paulus ne mihte mid scipe faran,
þær Petrus eode mid drigum fotum.
 12.91.13. Emne þæt us openlice cuþ is, þæt þeh þe
heora ægðres mægen wære ungelic oþrum, þonne hwæþre heora
ægþres med & geearnung nis naht ungemæcce on heofonum.
 12.91.15. Petrus cwæð: ic þe andette, þæt me eallunga
swiðe wel licað þæt þu sagast, & ic nu openlice ongæt,
þæt þara godra manna lif & þeawas wæron ma to secanne & to
wilnigenne þonne heora wundru.
 12.91.18. Ac forþon þa wundru, þe þonne geweorðað,
bringað symble þa gewitnysse þæs godan lifes, þy ic bidde gyt, gif
hwylce syn þe cuþe þara haligra wyrda, þæt þu secge to þon
þæt þu me hingriende fede ma & trymme þurh þa bysene godra
weorca.
 12.91.22. Gregorius him andswarode: ic wolde asecgan hwylcehugu
wisan to herenesse ures alysendes be þæs arwyrðan weres wundrum
Benedictes.
 12.91.24. Ac ic geseo, þæt þeos andwearde tid þyses
dæges ne mæg us genihtsumian ne gelæstan to þysum bysenum.
 12.91.25. Ac eft we sprecað þis freolicor & bealdlicor, gif
we nimað oþerne fruman foreweardre bec þissera æfterfylgendra spella.
 12.92.1. Nu is geendod seo forme boc heora twegra gespræces
Gregories þæs papan & Petres his diacones, & her on þysan
oþran leafe onginð seo æftere boc heora gespræces be manigfealdum
wundrum þæs æadigan weres & þæs æfæstan abbudes sancte
Benedictes.

END_TEXT
START_TEXT

GDPref 2 (C)
B9.5.3.
Gregory the Great, Dialogues, Preface to Book 2: Hecht 1900-7, 94-6.



 94.12. Her yrneð up se æftra stream þære godcundan
spræce, se cymð of þære rynelan þæs gastlican æsprynges &
þam halgan gaste forgeofendum gæþ þurh þa ofergyldan weoloras
þæs eadigan & þæs apostolican weres sancte Gregories, se mid
Grecum Crysosthomas is gehaten, to þon þæt þurh þa toflowendnysse
þæs ylcan streames sy onlihte & geþenede þa ingeþancas
geleaffulra breosta.
 94.24. Þysum wordum se ilca gyldenmuða Gregorius wæs
sprecende & þus cwæþ: sum wæs swyþe arwyrðes lifes wer, se
wæs mid Godes gife gebletsod & be naman Benedictus genemned, þæt is
on Englisc se gebletsoda.
 94.30. Se sona of þære tide his cnihthades wæs healdende
& donde swyðe gedafenlice ylde on his þeawum, & ne sealde he his
mod nænigum unrihtum.
 95.3. Ac he wæs þa gyt on þyssere eorðan geseted, þæt
he mihte hwilwendlice lifigean, swa ma manna doð.
 95.7. Þa geo sona forseah þisne middaneard mid his blostman,
efne swylce he naht & adrugod wære.
 95.10. He wæs geboren of freon & of æþelum cynne
Nursige þære mægðe, & he wæs befæsted to Romebyrig,
þæt he sceolde boccræftas & gewrita wisdomas leornian.
 95.14. Ac þa þa he geseah manige men gan þurh þa
stæþhlypan heora uncysta, his agnum fet he wiðteah, þone he asette
ær swa swa in þam ingange þisses middaneardes.
 95.19. Þam he wiðbrægd, þy læs hit gelumpe, þæt
hwæt unrihtes hine gehrine of his agenum geþohte & ungewitnysse, &
he þonne sylfa æfter þon eall geeode in mycelre forspildnyssum.
 95.25. & þa forsægenum þam onginnum þara boccræfta,
he forlet his hus & his fæder æhta & gewilnode, þæt he Gode
anum licode.
 95.29. He sohte & geceas þone had & gegyrelan þæs
halgan munuclifes & him þa gewat swiþe gewisfullice, swilce he unwis
wære, & ferde swa ungelæred swyþe snotorlice.
 96.1. Ne leornode ic sylf na ealle þa dæda þyses godan
weres, ac þa feawa, þe ic secge, ic ongæt æt feowrum his gingrum,
þa hit me sædon, witodlice fram Constantine þam swyþe arwyrðan were,
se him æfterfyligde in þæs mynstres rihtinge & hlaforddome.
 96.8. & eac swylce ic hit gehyrde fram Ualentine, se manega
gær wæs fore þam mynstre æt Latrane, & fram Simplicio, se wæs
þrydde þe rihte æfter him Benedicte his gesomnunge, & eac ic hit
gefrægn æt Honorate, se nu gyt todæge is fore þam ylcan mynstre, in
þam se ylca wer wæs drohtniende.
 96.17. Witodlice se halga wer Benedictus geþohte, þæt he
forlete þa ongin þæra boccræfta.
 96.20. He gesohte westennu, & his fostormoder ane wæs him
fylgende, forþon þe heo hine swyðe geornlice lufode.
 96.23. & þa þa hi becomon to þære stowe, þe is
genemned Effide, hi wunodon þær mid manigum arwyrðum werum.
 96.26. Þa weras hæfdon hi sylfe þær mid lufan in
þære cyrican þæs eadigan apostoles sancte Petres.

END_TEXT
START_TEXT

GD 2 (C)
B9.5.4.
Gregory the Great, Dialogues, Book 2: Hecht 1900-7, 96-178.



 1.96.31. Ða gelamp hit, þæt seo forecwedene fostermoder
þæs halgan weres abæd an hriddern hire to læne æt oðrum wife
hire neahgebyrene, to þon þæt heo mihte sum dæl hwætes on
geclænsian.
 1.97.3. Þa wearþ þæt ofer þære þylinge unwærlice
forlæten, þæt hit for sumum ungetymum wearð tobrocen & todæled
on twa styccu.
 1.97.8. Þa sona swa þæt eft cyrrende wif his fostormodur
gemette hit toslegen, heo ongan swyþlice wepan, forþon þe heo geseah
tobrocen/ þæt fæt, þe heo ær to læne onfeng.
 1.97.13. & þa Benedictus se æfæsta & se arfulla
cniht, þa þa he geseah his fostormoder wepan, he wæs sona hire sare
efensarig & genam þa butu þa sticcu mid him þæs tobrocenan
hriddres & hine sylfne astrehte mid tearum on his gebed.
 1.97.20. Sona swa he aras fram his gebede, he funde þæt fæt
þær neah him swa gesund, þæt hi ne mihton on him nænige swaðe
findan þæs bryces.
 1.97.24. & he þa sona wæs frefriende his fostormoder
swiðe liþelice & hire agæf þæt hriddern gesund, þæt he
ær æt hire nam tobrocen.
 1.97.28. Seo wise in þære stowe wæs ongyten fram eallum
þam, þe þær eardodon, & in swa mycelre wundrunge gehæfd,
þæt þa landleode on þære stowe ahengon þæt ilce hriddern in
ðære cyrcan ingange, to þon þæt þa andweardan ealle & eac
þa æfterfylgendan ongætan, þæt Benedictus se cniht þa gife his
drohtnoðes ongann fram swiðe mycelre lifes fulfremednysse.
 1.98.5. Þæt hriddern þær wæs manega gær beforan
heora eallra eagum & hangode ofer þære cyrcan duru a oþ þas tide
þissera Langbeardena gewinnes.
 1.98.9. Ac Benedictus gewilnode ma, þæt he þrowode þyses
middaneardes yfel þonne þa herunga, & þæt he wære for Gode
swyþur mid gewinnum geswænced, þonne he wære up ahafen on þam
herungum þisses andweardan lifes.
 1.98.12. & he þa dygollice wæs fleonde þa his
fostormoder & gesohte þa deogolnyssa þære westan stowe, &
þæra nama is Sublacus, seo onbyrð on feowertigum mila of þissere
Romaniscan byrig.
 1.98.15. Þær weallað upp cealde wæteru & swiðe
hluttre, & seo genihtsumnes þær þæs wæteres byð ærest
gesomnod in widum seaðe, oþ þæt æt nexstan hit byð gegæred in
myccle ea.
 1.98.18. & þa se halga man ferde þider fleonde,
 1.98.18. Hine gemette sum munuc, þam wæs nama Romanus.
 1.98.19. Se acsode hine hwider he higode, & mid þy þe he
ongæt his wyllan, he geheold & gehæl þa deogolnysse mid him &
him gefremode gedefenlicne fultum.
 1.98.21. He sealde him þone gegyrelan þæs halgan munuclifes
& him þegnode swa swyðe swa alyfed wæs.
 1.98.23. & þa þa se Godes wer becom to þære ylcan
stowe, he sealde hine sylfne in þæt nearweste scræf & wunode
þær þreo gær eallum mannum uncuþ buton Romane þam munuce.
 1.98.25. Witodlice se Romanus lifde & eardode naht feor þanon
on anum mynstre under þeodates regole þæs fæder.
 1.98.27. & eac swyþe arfullice þæs ylcan his fæder
eagum he gestaþelode þa tid, & gif he hwilcne hlaf mihte geniman him
sylfum to etane on gewissum dagum, he brohte þone Benedicte.
 1.99.1. & þa to þam ylcan scræfe næs nan weg fram
Romanes mynstre, forþon þe þær oferhlifade micel stanclif.
 1.99.2. Ac þa gewunode Romanus, þæt he of þam ylcan
stanclife let ofdune þone hlaf mid langum rape gewriðenne.
 1.99.4. On þam rape wæs eac gefæstnod sum litel belle, to
þon þæt for þære bellan hleoðre se Godes wer ongæte, hwænne
Romanus him þone hlaf brohte & gegearwode.
 1.99.6. & he þonne onfeng þam hlafe & æt hine.
 1.99.7. Ac se ealda feond ongan æfstigian þæs oðres lufan
& eac þæs oþres gereordnysse.
 1.99.8. Þa sume dæge, þa he geseah þone hlaf ofdune
lætan, he wearp mid stane & tobræc þa bellan.
 1.99.10. & þonne hwæþre ne ablan Romanus na forþon,
þæt he him ne þegnode mid gerisenlicum gemetum.
 1.99.11. Ac þa se ælmihtiga God wolde, þæt Romanus
gestilde fram þam gewinne, & Benedictes lif wære gecyþed mannum to
bysene, & þæt seo candel scine aseted ofer candelstæf, to þan
þæt heo lihte eallum þam, þe in Godes huse wæron.
 1.99.15. Hit gelamp þa, þæt sum mæssepreost wæs feorr
wuniende, se gegearwode him sylfum gereord in þa easterlican symbelnysse.
 1.99.16. Þa wæs drihten geeadmodod, þæt he æteowde him
þurh gesihðe & þus cwæð: þu gegearwodest þe nu wiste &
bleomettas, & min þeowa is geond in þære stowe mid hungre
gecwylmed.
 1.99.19. Þa sona aras he & in þære eastorlican
symbelnesse he higode to þære stowe mid þam mettum & bigleofan, þe
he him sylfum ær gegearwode.
 1.99.21. & þa sohte þone Godes wer geond ealle þa
stæþhlypan þara munta & geond þa holenesse þara dena & geond
þa seaþas & dicas þara landa.
 1.99.23. Þa gemette he hine lutian in anum scræfe.
 1.99.24. & hi þa dydon heora gebedu heom betweoh &
bletsigende þone ælmihtigan drihten hi heom tosomne gesæton, & þa
æfter þam wynsumum lifes gespræcum se mæssepreost þe þyder com
cwæð to him: aris, min broðer, & þigce wit & niman mete,
forþon nu todæg wæron eastran.
 1.99.28. Þam se Godes wer andwyrde & þus cwæð: ic wat,
þæt hit eastron wæron, forþon ic geearnode, þæt ic þe geseon
moste.
 1.99.30. Witodlice he wæs swa feorr geseted fram mannum,
þæt he nyste hwylcum dæge se eastorlica symbelnys wæs.
 1.99.31. & þa eft se arwyrða mæssepreost him to
cwæð: soðlice ic þe cyðe, þæt þis is se eastorlica dæg
þære drihtenlican æriste, & þe na geriseþ, þæt þu
fæste & þe fram mettum wiðhæbbe, forþon þe ic wæs to
þisum hider onsænded, þæt wit nyman & geþigcan samod þa gife
þæs ælmihtigan drihtnes.
 1.100.5. & hi þa bletsigende heora God onfengcon þam mete
& þigdon.
 1.100.6. & þa gefylledre þære gereordnesse & þam
gesprecum se mæssepreost him gewat eft to his agenre cyrican.
 1.100.7. Ac hit gelamp on oðre tid, þæt þisne lutigendne
in þam scræfe þa hyrdas gemetton, & þa gesawon hi hine þurh þa
scealdþyfelas mid fellum gegyredne.
 1.100.10. Hi wendon & gelyfdon, þæt hi sum wilde deor
wære.
 1.100.10. Ac hwæðre ongytende þone Godes wer manige heora
wæron gewende fram þam dreorlican mode to arfæstnysse gife, & æt
nexstan his nama wæs cuð geond ealle þa neahstowa.
 1.100.13. & þa wæs geworden of þære tide, þæt he
wæs geneosod fram manegum mannum, þa brohton him lichamlice mettas &
symble of his muðe namon & heom ham bæron in heora breoste þa
bigleofe þæs ecan lifes.
 2.100.17. Eac him gelamp sume dæge, þa þa he wæs ana,
þæt him wæs æt se costere.
 2.100.18. Soðlice him com to sum swyþe sweart & lytel
fugel, se is on folcisc þrostle gehaten.
 2.100.19. Se ongann flogettan & fiþercian ymb his ansyne
& swiþe gemaglice gefeol on þæs halgan mannes andwlitan, swa
þæt heo mihte beon mid þære hande befangen, gif se halga werr hi
niman wolde.
 2.100.22. Ac þa awrat he Cristes rodetacn, & se fugel sona
onweg gewat.
 2.100.23. & þa onweg gewitendum þam ylcan fugele him wæs
fylgende & on becom swa mycclu costung his lichaman, swa mycclu se halga
wer næfre ær næs onfindende.
 2.100.28. Þa æt nexstan he geseah sum wif, þæt gelædde
se awyrgda gast beforan þam eagum his modes & mid swa mycclum fyre
onælde þam Godes þeowan þæt mod in þæs wifes ansyne, þæt
he uneaðe hine sylfne geheold in his agenum breoste for ðam lege þæs
wifes lufan.
 2.101.6. & eac swilce forneah he geþreodode, þæt he
forlet þæt westen oferswiðed mid þam unrihtan luste.
 2.101.9. Þa semninga wæs he gesewen & gemiltsod fram
þære upplican gife, & þa geseah he neah him þa þiccan
scealdþyfelas weaxan netlenu & bremla.
 2.101.14. He ungyrede hine his hrægle & hine sylfne nacodne
awearp & wylewede on þam ordum þara þorna & on þam
tændlengum þara netlena, & þær þa wæs lange welwed, oþ
þæt he gewundod wæs geond ealne his lichaman.
 2.101.20. Eode þa of þam þornum, & þa þurh þære
hyde wunde he ut gelædde of his lichaman þa wunde his modes, forþon he
geteah þone synlust in his lichaman sar.
 2.101.25. & þa þa he barn witodlice utan, he adwæscte,
þæt he unalyfedlice barn innan.
 2.101.28. Witodlice he oferswiðde þa synne, forþon he swa
onwænde þa hæte & þone synlust, þe him se ealda feond
ongebrohte.
 2.101.31. Þa of þære tide, swa swa he sylfa sæde æfter
þon his gingrum, seo costung synlustes wæs atemed on him, swa þæt he
þyslices naht on him sylfum næfre ofer þæt ne ongæt.
 2.102.3. Þa æfter þan ongunnon manige men forlætan
þisne middaneard & efston to his lareowdome.
 2.102.6. & he wæs freo þa fram þæra uncysta deofles
costunge & eallunga mid rihte wæs geworden mægna lareow.
 2.102.9. Be þon wæs þurh Moyses beboden, þæt þa
diaconas sceoldon þegnian fram fif & twentigum wintra & ofer
þæt, & þonne of þam fiftigoðan gære hi mihton beon hyrdas
þara fata & madma þæs temples.
 2.102.15. Petrus cwæð: nu me betwyh læteð hwæthugu
andgytes þyssere forðlæddan cyðnysse.
 2.102.17. Ac þonne hwæþre ic bidde, þæt me þis
geredelicor sy gerihted.
 2.102.19. Gregorius him andswarode: cuþ þæt is, Petrus,
þæt in geogoðhade þæs lichaman costung wealleþ, & þonne
fram þam fiftigoðan geare colað seo hæte þæs lichaman.
 2.102.24. Witodlice þa halgan fatu syndon geleaffulra mod.
 2.102.26. Forþon þa gecorenan, þonne hi beoþ þa gyt in
costunge heora lichaman, heom is neodþearf, þæt hi syn underþeodde
& þeowian oðrum mannum & syn mid þegnungum & gewinnum
geswencte.
 2.102.32. & þonne æfter þæt on þære smyltan ylde
þæs modes, þonne seo hæte þære costunge onweg gewiteð, hi
beoð þara fata hyrdas, forþon hi beoþ sawla lareowas.
 2.103.5. Petrus cwæð: ic þe anddette, þæt me licað
þæt þu sægst.
 2.103.7. Ac forþon þe þu nu unluce þa locu þissere
forðbrohtan cyðnysse, ic þe bidde, þæt þu scule geondyrnan gyt
þa þe syndon ungennene be þam life þæs rihtwisan mannes.
 3.103.14. Gregorius him andswarode: witodlice onweg gewitendre
þære costunge, se Godes wer swa swa wel beganum lande & upp alocenum
þornum he sealde swiðe soðlice þone wæstm of þam æcere godra
weorca, & þa for þære weorðmynde þæs healican lifes his nama
wæs swiðe gemærsod.
 3.103.22. Þa naht feorr þam wæs sum mynster; & of
þæs mynstres gesomnunge comon to þam arwurðan Benedicte &
gewilnodon to him mid mycclum benum, þæt he þam mynstre beon scolde
fore.
 3.103.30. & he þa se Godes wer wæs lange wiðsacende
& hit eldode & heom beforan sæde, þæt his þeawum ne mihton
geþwærigean þa þeawas þara gebroðra.
 3.103.35. Ac oferswiðed æt nexstan he sealde geþafunge heora
benum.
 3.104.2. & þa þa he nam þa hyrdnysse þæs regollican
lifes in þam ylcan mynstre, sona næs þæra broðra nænigum alyfed,
þæt he buge þurh þa unalyfedan dæde fram þam wege þæs
munuclifes on þa swiðran healfe oþþe on þa wynstran.
 3.104.9. Þa ongunnon þa gebroðru swiðe ungewittelice
reþgiende ærest hi sylfe oncunnan, þæt hi æfre sceoldon biddan,
þæt heom swylc wer fore wære, þara wohnes bealh for þam þeawum
his rihtwisnysse.
 3.104.15. & þa þa hi gesawon, þæt heom næs alyfed,
þæt hi ænigu unalyfedlicu weorc worhton under þam halgan were
Benedicte, hi þa sorgodon, þæt hi sceoldon heora gewunan forlætan.
 3.104.20. & heom þuhte heardlic, þæt hi wæron
genydede on eallum mode, þæt hi scoldon niwe wisan hycgan & smeagean,
swa swa þam þweorum modum & þeawum symble þincað godra manna lif
þurhhefig.
 3.104.26. Þa ongunnon hi trahtian & hwæthugu smeagean, be
his deaðe, & hi þa ongunnon þeahtian, þæt hi gemengdon attor
wið wine.
 3.104.30. & þa þa þæt glæsfæt, on þam wæs
se wolberenda drync gehæfd, to þam arwurþan fæder wæs gebroht, swa
swa hit þæs mynstres þeaw wæs, to bletsigenne, he þa Benedictus
aþenede his handa & awrat Cristes rodetacn.
 3.105.2. & þæt fæt, þe gyt wæs feorr gehæfd,
mid þære ylcan þegnunge he tobræc, þæt hit wæs swa tobrocen,
efne swilce he mid stane wurpe.
 3.105.7. On þæs fætes forwyrde, þa þa he Cristes
rodetacen þær toweard wrat, þa ongæt se Godes wer, þæt þæt
fæt hæfde deaþes drync on him, forþon þe hit aberan ne mihte
þæt lifes tacen.
 3.105.12. & þa hraðe aras he mid swiðe liðre ansyne
& smyltum mode, gecigde þa gebroðru to him & heom wæs þus to
sprecende & cwæð: gemiltsige eow gebroþrum ælmihtig God.
 3.105.17. For hwon, la, wolde ge wiþ me þus don?
 3.105.19. Ne sæde ic eow ær, þæt eowrum þeawum &
minum ne mihte an wise gewurðan?
 3.105.21. Gað nu & æfter eowrum agenum þeawum secað
eow fæder & hlaford, forþon þe ge ma nan þing ofer þis habban ne
magon.
 3.105.25. Þa se halga wer eft gehwearf to þære stowe
þære leofan anetnysse & þær beforan þam eagum þæs uplican
sceaweras eardode ana mid him sylfum.
 3.105.30. Petrus cwæð: ne ongyte ic naht openlice, hwæt
þæt sy, þæt he eardode mid him sylfum.
 3.105.33. Gregorius him andswarode: gif se halga wer þa
gebroðra, þa ongæn hine sylfne anmodlice wæron spelliende & his
agenre liflade swiðe ungelice, wolde swa lange genyded under heom habban,
þonne wære him wen, þæt he forlete þone gewunan his agenre
stiþnysse & þæt gemet his stilnysse, & eac þæt he gebigde
þæt eage his modes fram þam leohte þære godcundan sceawunge.
 3.106.10. & þonne he daga gehwilce on heora rihtinge wære
geswenced, he gymde þy læs his agenra þearfa & wenunga hine sylfne
forlete & na þy hraþor hi gelærde fram heora wohnesse.
 3.106.16. Witodlice swa oft swa we beoþ gelædde fram us sylfum
þurh þa styrunge þæs swyþlican geþohtes, we beoþ swa þeh mid
us & ne beoð, forþon þe we us sylfe na ne geþenceað, þonne ure
gehygd wide fareð ymb oþra manna wisan.
 3.106.23. Oþþe we magon cweþan, þæt se wære mid him
sylfum, þe gesæd is on ðam godspelle, þæt he fæder forlete &
feorr land sohte & forname þone dæl his fæder yrfes, þe he
underfeng, & folgode in þære cæstre anum þara ceasterwarena.
 3.106.30. He fedde his swin & geseah, þæt þa æton
beanbelgas.
 3.106.31. Þa hingrede hine; mid ty he ongan þa geþencan
æfter þan þa god, þe he ær forleas, & hit is swa awriten be him
in ðam godspelle, þæt he wære on hine sylfne gecyrred & cwæde:
eala, hu manig esnewyrhtan wæron in mines fæder huse & þam hlaf
genihtsumað.
 3.107.6. Ac nu gif he wæs mid hine sylfne, þanon gecyrde he
eft to him sylfum,
 3.107.8. Forþon þe he symble wæs ymbsewen on his sylfes
heordnysse, & symle he sceawode beforan þam eagum his scyppendes.
 3.107.14. Symble he wæs smeagende ymbe hine sylfne & na ne
aflymde ne ne abygde fram him sylfum þone ege his modes.
 3.107.18. Petrus cwæð: hwæt cwyst þu la, hwæt þæt
sy, þæt awriten is be Petre þam apostole, þa þa he wæs fram þam
engle ut gelæded of þam carcerne, þæt he wære to him sylfum
gecyrred: nu ic wat soþlice, þæt drihten sænde his engcel & me
generede of Herodes gewealde & of eallre þære bade Iudea folces?
 3.107.27. Gregorius him andswarode: twam gemetum, Petrus, we beoð
butan us sylfum gelædde, forþon oþþe we gewitað under us sylfe
þurh þone slide ures geþohtes, oððe we beoð upp ahafene ofer us
sylfe þurh þa gife þære gastlican sceawunge.
 3.107.34. Witodlice se þa swin fedde, he gefeoll under hine
sylfne for his modes wiðgalnesse & for his unclænnysse gebærum ma
þonne þes apostol, þe se engcel alysde & his mod gegrap &
gelædde in ellhygd buton him sylfum.
 3.108.5. Ac swa þeh he wæs of hine sylfne gelæded, forþon
ægþer heora gecigde to him sylfum, þa þa se ærgecwedena gegaderode
hine sylfne to his heortan for þam gedwolan his weorces, swa eac se
æftergesægda apostol gecyrde to his heortan fram heanesse þære
gastlican sceawunge, þæt he wæs in þam gemænan andgyte, þe he
ær wæs.
 3.108.15. Forþon ic secge, þæt se arwyrða wer Benedictus
eardode in þam westene mid him sylfum, swa swiðe swa he hine sylfne geheold
binnan þam locum his geþohtes.
 3.108.20. Ac soðlice swa oft swa hine gegrap & ahof in
heannysse seo hæte & se wylla þære upplican sceawunge, butan tweon
he forlet hine sylfne under him sylfum.
 3.108.25. Petrus cwæð: nu me is cuþ þæt þu sægst.
 3.108.26. Ac ic þe bidde, þæt þu me andswarige, hweþer
he scolde oððe moste forlætan þa gebroðru, þe he ær cynlice
underfeng.
 3.108.30. Gregorius him andswarode: þæs þe ic wene, Petrus,
þær þe beoþ to aberene & geþyldelice to adreoganne þa yflan
men, þær hi sume beoð gode onfundene & gemette.
 3.109.2. Ac þær þe eallum gemete se wæstm wana byð on
þam godum mannum, þær æt nehstan byð unnyt gewinn & idel on
þam yflan mannum, & eac ealle þe swyþor, gif on neawiste
genihtsumiað þa wisan & gefultumiaþ, þæt þa godan magon
bringan betran wæstm.
 3.109.10. Witodlice se halga wer forlet þa eowde þara
gebroðra, forþam he ær gestod hi to healdanne, & þa æt nehstan
he geseah, þæt hi ealle anmodlice wæron his ehtende.
 3.109.15. Witodlice swa hit byð full oft gedon in fulfremedra
& æfæstra wera mode, þæt nis na mid swigunge to forlætanne,
& þonne hi geseoð, þæt heora gewin byþ butan wæstme, hi
farað on oðre stowe mid wæstme to gewinne.
 3.109.21. Be þan cwæð se æþela lareow sanctus Paulus:
ic wilnige, þæt ic sy tolysed & ic sy mid Criste.
 3.109.24. Þam þuhte, þæt him þæt Crist wære
þæt he lifde, & gestreon þæt he swulte.
 3.109.27. Se þa gewin þære þrowunge nalæs þæt an
þæt he sylfa gewilnode, ac eac swylce he tihte & onælde oþre men
þus to aræfnienne.
 3.109.31. He þrowode Damasco ehtnesse; þæt he mihte þa
gedyglian & him bebeorgan, he sohte rap & spertan & wolde, þæt
he wære deogollice ofdune aseted ofer þone weall.
 3.110.3. Ac hwæt cweþaþ we nu, þæt Paulus him ondrede
þone deað, þone þe he sylfa wæs cyþende þæt he gewilnode for
þæs hælendes lufan?
 3.110.7. Ac þa þa he geseah, þæt in þære stowe wæs
him sylfum lytel wæstm for Gode & hefig gewin for worulde, þa geheold
he hine sylfne in þære stowe to gewinne mid wæstme þæs godan
weorces.
 3.110.13. & swa se Godes stranga wiga sanctus Paulus nolde beon
gehæfd binnan þære byrig Damasco, ac sohte þone feld þæs
campes.
 3.110.17. Be þon eac swylce gif þu hit bealdlice ongytest,
þæt se ylca arwurða wer Benedictus forþon forlet selfa cwic þa
ungelæredlican gebroðru, forþon þe he swiþe manige oþre awehte
fram hira sawle deaðe on oþrum stowum.
 3.110.24. Petrus cwæð: soþ hit is þæt þu segst, &
seo cuþe gesceadwisnes us tæcet swyþe gerysenlice cyþnesse.
 3.110.26. Ac ic þe bidde nu gyt, þæt þu gecyrre to
endebyrdnysse þære segene be þam life swa haliges fæder.
 3.110.28. Gregorius him andswarode: se halga wer weox & wearð
mære lange in þam westene for þam mægnum & þam wundrum, þe he
worhte.
 3.110.30. & þa fram him wæron manige mæn gesomnode in
þa ylcan stowe to ðæs ælmihtigan Godes þeowdome, swa þæt he
getimbrode þær XII mynstru mid fultume ures drihtnes hælendes Cristes.
 3.110.33. On ælcum þara he gesette XII munecas on þam he
getealde XII wise fæderas, & he hæfde mid him sylfum swyþe feawa,
þa þa him þuhte, þæt þa gyt mihton on his andweardnesse bet beon
gelærede.
 3.111.2. Eac ongunnon þa to him faran þa æþelan & þa
æfestan weras, þe wæron in Romebyrig, & him befæstan heora suna
to fedanne & to læranne to Godes hyrsumnesse.
 3.111.4. Þa him befæstan eac þæs godan hihtes heora
bearn: Equitius him befæste Maurum his suna, & Tertulus se ealdorman him
befæste Placidum his sunu.
 3.111.6. Of þam twam Maurus se gingra þeah sona in godum
þeawum, þæt he ongan beon fultumiend þæs lareowes in þara oðra
broþra lare.
 3.111.8. & Placidus þa gyt heold his cnihtþeawas &
gebæru.
 4.111.10. Þa gelamp hit in anum þara mynstra, þe Benedictus
trymede ymbe hine, þæt sum munuc wæs, þe næfre ne mihte æt his
gebede fæste gestandan, ac sona swa ða broðru hi onhyldon to geornesse
hira gebedes, he eode ut & mid widgalum mode worhte a hwæthugu
eorðlices & gewitendlices.
 4.111.14. Þa wæs he swiþe oft gelæred fram his abbude,
þæt he swa don ne sceolde, & þa æt nehstan he wæs gelæded
to þam Godes were Benedicte, & þa he sylf cidde & þreade þæs
gymeleasan muneces dysignysse.
 4.111.17. & þa swa gecided he wæs eft gecyrred to his
mynstre.
 4.111.18. & uneaðe twegen dagas he geheold on him þa lare
þæs eadigan weres, & þa on þam þriddan dæge he wæs eft
gecyrred to his agnum gewunan & ongan weallian symble fram þam broðrum
in þa tide heora gebedes.
 4.111.21. Þa wæs þæt gebodod þam Godes þeowe
Benedicte fram þam ylcan fæder þæs mynstres, þe he sylf þær to
gesette.
 4.111.23. Þa cwæð se halga wer: ic cume þyder & hine
þurh me sylfne gebete.
 4.111.24. & þa þa se Godes wer com in þæt mynstre,
& on gesetedre tide, þa se sealmsang wæs gefylled, & þa broðra
hi sylfe sealdon & astrehton on heora gebed, þa geseah he, þæt
þone ylcan munuc, þe in þam gebede wunian ne mihte, þæt sum sweart
cniht teah ut be þam fæsce his hrægles.
 4.111.28. Þa cwæð Benedictus deogollice to þæs mynstres
fæder, þam wæs nama Pompianus, & to Maure þam Godes were: ac la
ne geseoð git, hwæt se sy, þe þysne munuc ut atyhð?
 4.112.3. Hi andswarodon him & cwædon: nese.
 4.112.3. Benedictus cwæð to heom: gebidde we us, þæt git
eac magon geseon, hwam þes munuc fylgeð.
 4.112.5. & þa ymb twa niht wæs abeden, þæt Maurus
hine geseah, & Pompianus þæs mynstres fæder hine geseon ne mihte.
 4.112.6. Þa þe oþrum dæge gefyldum heora gebede se Godes
wer eode ut of þam gebedhuse & gemette standende þone munuc þær
ute.
 4.112.8. Þa sloh he hine mid anre gyrde for his heortan
blindnesse.
 4.112.9. & þa sona æfter þam dæge ne þrowade he
nane costunge fram þam sweartan cnihte, ac ealle niht þurhwunode
staþolfæst & unonwendedlic to þam wyllan his gebedes.
 4.112.12. & þa swa se ealda feond ne dorste ofer þæt
gehrinan þæs muneces he geþohte, efne swylce he selfa wære
geslægen & beswungcen mid Benedictus swinglan.
 5.112.15. Witodlice þæra XII mynstra, þe sanctus Benedictus
getimbrode, wæron þreo aseted in þæs muntes stanclifum, & þam
broþrum wæs symble swyðe gewinnful & uneaðe niþer to astigenne
to þam wæterseaðe, þonne hi sceoldon heom wæter hladan & ham
beran.
 5.112.18. & eac ealre swiðost, forþon þe of þære
widgyllan sidan þæs muntes wæs swiðe hefgu frecednys for ege þam
niþer stigendum.
 5.112.20. Þa wæron þa gebroðru gesomnode of þam þrym
mynstrum & comon to þam Godes þeowe Benedicte & him þus to
cwædon: la, fæder, us is þæt swiþe mycel gewinn, þæt we for
þam wætere daga gehwilce ofdune stigað to þam seaðe.
 5.112.24. Forþon us is nydþearf, þæt þa mynstru of
þære stowe moten beon gecyrrede to oþre stowe.
 5.112.25. He þa se halga wer swiðe bliðelice afrefriende hi
forlet, & þa þy ilcan nihte astah on þæs muntes stanclif mid
Placido þam lytlan cnihte, þæs gemynd ic ær bufan dyde.
 5.112.28. & þær se halga wer Benedictus hine gebæd
lange hwile, & þa gefyldum þam gebede he asette for tacne & to
mearce on þære stowe þry stanas & eft gecyrde to his agnum mynstre,
swa þæt nænig þæra broðra nyste, þe in þam mynstre
wæron.
 5.113.2. Þa eft oþrum dæge comon þa forecwedenan broðra
to þam halgan were for þæs wætres nedþearfnysse.
 5.113.4. Þa cwæð Benedictus to heom: gaþ ge & þæt
stanclif hwæthugu holiað, on þam ge gemetað þry stanas heom
betweonum tosomne asette.
 5.113.6. Þonne mæg eaðe se ælmihtiga God eac in þam
cnolle þæs muntes wæter forð gelædan & hine gemedemian,
þæt he for his mildheortnesse eow afyrreð þæt gewinn swa myccles
& swa earfoþlices weges.
 5.113.9. & hi þa gangende gemetton sona þæt stanclif
swætende & wætende, swa swa Benedictus be þam heom ær sæde.
 5.113.10. Þa ongunnon hi on þam stanclife hwylcehugu holinga
don, & þa sona þæt wæter fleow swyþe genihtsumlice, swa
þæt hi nu gyt todæge floweð genoh swiðe & is gegyred to þam
neoðerum stowum fram þam cnolle þæs muntes.
 6.113.15. Eac hit gelamp on oþre tid, þæt sum Gota, se
wæs þearfa on gaste, com to þan halgan men to drohtnienne mid him.
 6.113.16. Þone se drihtnes wer sona onfeng swiðe lustlice.
 6.113.17. Þa sume dæge sealde he him irengeloman, þæt is
haten wudubill, & het, þæt he sceolde on sumre stowe bremlas aweg
aceorfan, þæt þær mihte beon wyrtun.
 6.113.19. Seo ilce stow læg ofer þam stæþe sumes
wæterseaðes.
 6.113.21. Þas stowe se Gota underfeng to clænsienne.
 6.113.23. & þa þa se ylca Gota heow aweg þa þicnysse
þara brymela mid eallre geornnesse his mægnys, færinga þæt iren
forð ahleop of þam hylfe & gefeoll on ðone seað.
 6.113.28. Þær witodlice wæs mycclu deopnes þara
wættra, þæt þær næs nænig wen þæs geloman ofer þæt
to secanne.
 6.114.2. Swa þa forlorenum þam irene he arn forhtigende to
Maure þam munuce & him bodode þa hynðe, þe he geworhte, & eac
gehet his agenre scylde dædbote.
 6.114.7. Þæt eac swylce Maurus se munuc sona ongan secgan
Benedicte þam Godes þeowe.
 6.114.9. & þa se Godes wer Benedictus, þa he þis gehyrde,
he eode to þam seaðe & genam on þæs Gotan handa þæt hylfe
& sceat in ðone seað.
 6.114.13. & þa hraþe gecyrde þæt iren eft of þam
grunde in þæt hylfe.
 6.114.15. Þa sona eft se halga man ageaf þam Gotan þone
geloman & þus cwæð to him: loca nu.
 6.114.18. Her is þin geloma.
 6.114.18. & wyrc þin weorc, & ne beo þu ofer þis
geunrotsod.
 7.114.22. Hit gelamp eac sume dæge, þa þa se ylca arwyrða
wer Benedictus wæs in his mynstre, þa wæs utgangende se foresprecena
cniht Placidus se munuc þæs halgan weres to hladane wæter of þære
ea.
 7.114.28. Þa forlet he unwærlice in þæt wæter þæt
fæt, & sylf æfter gefeoll.
 7.114.31. Þa underfeng hine sona seo yþ & teah
ofduneweardes, oþ þæt he wæs full neah in anes flanes scyte ut fram
þam lande.
 7.115.1. Þa se drihtnes wer binnan þam mynstre geseted ongæt
þæt sona & þa ofstlice cigde Maurum þone munuc & þus
cwæð: broþor Maurus.
 7.115.5. Yrn hraðe, forþon þe se cniht, þe eode wæter
hladan, feoll in þa ea, & hine nu tyhð seo yð mid hire feorr ofdune.
 7.115.9. Eala, Petrus, þæt þæt wæs wundorlicu wise
& æfter Petre þam apostole swiðe ungewunelicu.
 7.115.12. Hwæt: he þa Maurus abæd Benedictes bletsunge,
& þa onfangenre þære he wæs swiþe hræd & ferde æfter
his fæder bebode, oþ þæt he com to þære stowe, þær se cniht
wæs fram þære yþe boren & gelæded.
 7.115.18. He arn ofer þæt wæter & wende, þæt he
fore ofer drige land.
 7.115.20. He genam þone cniht be þam loccum & eft mid
færlicum ryne gecyrde.
 7.115.22. & þa sona swa he þæt land gehran, he wæs
cyrrende to him sylfum & on bæc beseah.
 7.115.25. & þa forþon þe he ongæt, þæt he ne
mihte ne ne dorste to þon gedyrstlæcan, þæt he swa ferde, gif he hit
wiste, he wæs wundriende þa wisan & aforhtode & þa cyrde to
þam fædær & gesæde þa wisan him swa gedone.
 7.115.32. Witodlice se halga wer Benedictus ongan þis wundor
tellan nalles na his agnum geearnungum, ac Maures hyrsumnysse þæs
munuces.
 7.116.1. & þa Maurus ongæn hine cwæð, þæt hit
wære geworden for his sylfes bebode, & sæde, þæt he sylfa
nære nænig gewita þæs mægnes, & þæt dyde þæt he
dyde swa he hit nyste.
 7.116.6. Ac in þam freondlican geflite þære wrixiendlican
eadmodnesse þær eode to genoh rihtwis dema, þæt wæs se cniht, þe
wæs atogen of þam wætre.
 7.116.10. Se sæde þus & þus cwæð: þa þa ic
wæs atogen of þam wætere, ic geseah þæs abbudes þylican ofer
minum heafde, & þa ylcan ic geseah me upp gelædan of þam wætere.
 7.116.16. Petrus cwæð: swyþe wundorlice & myccle syndon
þa wisan, þe þu sægest, & nytwurþe to manigra manna trymnesse
& lare.
 7.116.19. Soþlice swa me þæs godan weres wundor habbað
geblissod, þæt swa ic swyþor drince, swa me swyþor þyrsteð.
 8.116.23. Hu se hrefn feorr abær þone geættrodan hlaf.
 8.116.24. Gregorius him andswarode: mid ty þe hi weollon &
burnon in þam ylcan stowum, þa þe mære wurdon on ures drihtnes naman
hælendes Cristes feorr & wide ymb þone halgan, þa forþon manige
men forleton þis woruldlice lif & gebygdon heora heortan & heora
sweoran under þam liðan geoce ures alysendes.
 8.117.2. Þa gelamp hit, swa swa hit þweora manna þeaw is,
þæt hi symble æfæstiað oþra manna goddæde & hefelice
niþað/ þa hi selfe no ðy ær habban willað: þær wæs
sumre neah cyrican mæssepreost, þam wæs nama Florentius, se wæs
Florenties yldrafæder ures subdiacones.
 8.117.10. Þa wearð se mid hete & mid niðe þæs ealdan
feondes gehrinen & ongan fandian þæs halgan weres willan &
geornnysse & eac tælan his liflade, & swa hwylcum mæn swa he
mihte he wolde gestyran & þa læran fram his neosunge & lufan.
 8.117.18. & þa se æfæstiga mæssepreost geseah,
þæt he ne mihte wiðwiþerian þæs halgan mannes fram ænigum
& godum weorcum, & eac gehyrde þone hlisan weaxan his godan lifes,
& þæt manige men wæron gelaðode unablinnendlice mid þære
mærðe þæs ylcan hlisan to staþole hira beteran lifes, þa wæs
he a ma & ma inæled mid þam þyccylum þære æfæste &
getihted mid þæs feondes lare, þæt he wæs wyrsa.
 8.117.30. Forþon þe he gewilnode, þæt he hæfde lof
& herenesse þæs clænan lifes, ac hwæþre he nolde in him habban
& gehealdan þæt hergendlice lif.
 8.118.1. & þa wæs he ablænded mid þam þystrum
þære ylcan æfæste, oþ þæt he wæs to þon getihted &
on þon gebroht, þæt he wæs þæs ælmihtigan Godes þeowe
onsænded to lace, swylce hit his bletsung wære, beweledne hlaf & mid
attre gemengedne.
 8.118.7. Þa onfeng se drihtnes wer þam mid dæde þancunge.
 8.118.9. & in þam hlafe næs na bemiþen þæt wol,
þæt he tihhode, þæt þam halgan were bedeoglod beon sceolde.
 8.118.12. Ac symble on þa tide his gereordnysse wæs gewunod an
hræfn, þæt he com of þam neah wuda & onfeng hlaf of Benedictes
handa.
 8.118.16. Þa com se fugel mid his gewunelican þeawe, & sona
se Godes wer awearp forð beforan þam hræfne þone hlaf, þe se
æfestiga mæssepreost him sænde.
 8.118.21. & he bead him þus & cwæð in his drihtnes
naman hælendes Cristes: nim þisne hlaf & aweorp hine on swylce stowe,
þær he næfre ne mage beon gefunden fram nanum men.
 8.118.26. Þa se hræfn untyndum his muþe & Aþenedum his
fiþerum ongan yrnan ymb þone ylcan hlaf & cræccettan, emne swa he
openlice cwæde, þæt he him hyran wolde & swa þeh his hæse
gefyllan ne mihte.
 8.118.32. Þa eft se Godes wer bebead þam hræfne þus
cweþende: hefe hine upp & aweorp hine þær þær he næfre eft
ne wurðe gefunden.
 8.119.1. Þa wæs he lange eldende þone to nimane, &
hwæþre æt nexstan se hræfn hine upp ahof & him onweg gewat,
& eft ymb þreora tide fæc ongæn com & þær onfeng his
bigleofa, eall swa his gewuna wæs ær, of þæs Godes mannes handa.
 8.119.5. Þa geseah se arwurða fæder þæs sacerdes mod
byrnan & æfæstigian wiþ his life.
 8.119.6. He sorgode ma for þam æfstigan mæssepreoste
þonne for him sylfum.
 8.119.7. Eac swylce se ylca forecwedena Florentius se
mæssepreost, forþon þe he his lareowes lichaman acwellan ne mihte, he
onælde hine sylfne & þohte to acwellane þa sawla þæs halgan
weres leornungmanna, swa þæt he sænde VII nacode mædenu beforan
heora eagenum in þone wyrtun þæs ylcan mynstres, þe Benedictus on
wæs.
 8.119.12. Þa mædenu beforan þam leornungmannum hæfdon hi
sylfe be handa heom betweonan & þa lange hwile plegdon.
 8.119.14. Hi onældon & onhætton þæra geongrena mod
to forcyrrednesse heora synlustes.
 8.119.15. Þa se halga wer geseah þæt of þam mynstre &
þa sona him wæs ondrædende þone slide þære synne in þam merwum
leorningmannum, & eac þæt þohte & smeade, þæt hit wære
gedon for his anes ehtnesse.
 8.119.18. & he þa forlet þa stowe, þe he on wæs for
þære æfæste, & ealle þa mynstru, þe he ær gestaþelode
& geændebyrde & gesette mid þam gegadredum broðrum, & heom
gesette gewisse preostas & reccendas.
 8.119.21. He bewrixlede him sylf þære stowe eardunge &
genam mid him feawe munecas.
 8.119.22. & þa sona se Godes wer beseah eadmodlice þa
læþþe & feondscipe þæs æfstigan mæssepreostes.
 8.119.23. Ac se ælmihtiga God sloh þysne preost ondrysnlice.
 8.119.24. Soðlice þa þes forecwedena mæssepreost gestod in
þam solore þæs mynstres & ongæt & geseah Benedictes
onwegfæreld, þa þurhwuniendum unonwendedlice eallum þam getimbre
þæs hames þæt wundorhus sylf gefeoll, in þam stod se æfstiga
mæssepreost, se wæs feond þæs halgan Benedictes.
 8.120.1. Þæt þa sona þæs Godes weres þegn, þam
wæs nama Maurus, wende, þæt hit wære to bodianne þam arwyrðan
fæder Benedicte, se þa gyt of þære ylcan stowe wæs uneaðe
gefaren tyn milum feor.
 8.120.4. & þa cwæð Maurus to þam fæder: min
fæder, gecyrr eft, forþon se mæssepreost is acweald, þe þin ær
ehte.
 8.120.6. Þa þæt se Godes wer Benedictus gehyrde, he sealde
sona hine sylfne in hefige cyþnysse, ægþer ge forþon þe se his
feond deað geþrowode, ge eac forþon þe se his gingra gefægnode for
þæs feondes deaþe.
 8.120.9. For þære wisan wæs geworden, þæt he bebead
þam ylcan his þegne dædbote, forþon þe he geþristlæhte, þa
þa he þyllicu word bodode, þæt he gefægnode for þæs feondes
forwyrde.
 8.120.12. Petrus cwæð: wundorlice syndon & swiðe to
wafienne þa þe þu segst.
 8.120.13. Soðlice ic seo & ongyte in þam forð gelæddan
wætere of þam stane, þæt he ofhyrede Moysen þone latteow þære
ealdan æ.
 8.120.15. & in þam irene, þe gecyrde of þæs
wæteres grunde, ic ongyte Heliseum, & in þæs wæteres wege Petrum
þone apostol.
 8.120.16. In þæs hræfnes hersumnesse ic ongyte Heliam
þone witigan.
 8.120.17. In þam heofe þæs feondes deaðes ic ongyte Dauid
þone cyning.
 8.120.18. & þæs þe me þincþ ic ongytan mæg,
þæt þes wer wæs full & gehladen mid þy gaste eallra rihtwisra
& Godes gecorenra.
 8.120.20. Gregorius him andswarode: se drihtenes wer sanctus
Benedictus hæfde in him þæs anes gast, þe gefylde eallra his
gecorenra heortan þurh þa gife þære ealdan alysednesse.
 8.120.22. Be þam ylcan Iohannes se godspellere cwæð: he
wæs þæt soðe leoht, þæt onlyhteþ æghwilcne man cumende in
þisne middaneard.
 8.120.24. & be þam is eft awriten, þæt we ealle of his
gefyllednesse gife onfengon.
 8.120.25. Soþlice þa halgan Godes men mihton geearnian æt
drihtene, þæt hi hæfdon sylfe þæs godan weorces mægnu, ac hi ne
mihton na þa oþrum mannum syllan.
 8.120.28. Ac se sealde his underþeoddum þæs godan mægnes
tacnu, se þe gehet his feondum, þæt he wolde heom syllan Ionan tacen
þæs witigan, & eac gehet, þæt he wære sylfa geeadmodod,
þæt he wolde swyltan for oferhigdum & eft arisan for eadmodum,
þæt þa oferhidgan mihton geseon, hwæt hi ær forhogodon, & þa
eadmodan , hwæt hi sceoldon lufian & weorþian.
 8.121.3. Of þam geryne is gecweden & gedon & us
gecyþed, þæt þonne þa oferhygdigan sceawiað þa forsewennesse
þæs deaþes, & þa eadmodan wiþ þam deaðe onfoð þam wuldre
þæs ecan anwealdes.
 8.121.6. Petrus cwæð: ic þe bidde, þæt þu me
gecyþe, to hwylcum stowum se halga wer fore æfter þysum, oþþe
hwæþer he ænigu mægnu æteowde.
 8.121.8. Gregorius him andswarode: witodlice se halga wer, þa
þa he wæs farende to oðrum stowum, ne onwænde he noht þone ealdan
feond, þeh þe he sylfa gecyrde to oþre eardungstowe.
 8.121.11. Ac swa myccle ma he aræfnede æfter þon hefigran
gewin, swa myccle swa he ma gemette & onfand þone lareow selfne þæs
bealwes openlice feohtendne ongæn hine.
 8.121.13. An cæster wæs geseted in þæs hean muntes
sidan, & seo cæster wæs haten Casinum.
 8.121.14. Witodlice se munt tobræddum his sceate onfeng &
hæfde þis ilce cæster.
 8.121.15. & þonne ofer þreo mila upp in ða heanesse se
munt wæs aræred & aþened swylce swyþlice heah cnoll.
 8.121.17. & þær on þam cnolle wæs se hearg &
tempel aseted, in þam of ealdra hæþenra manna þeawe & fram þam
dysigum ceorla folce wæs began & weorðod se hæþena god, þe
Apollo is genemned.
 8.121.20. & eac þær ymb on healfa gehwylce weoxon bearwas
in þara deofla bigange, & in þam bearwum þa gyt in þa tid won &
hyrde þam manfullum onsægdnessum seo ungewittige mængeo ungeleaffullra
manna.
 8.121.23. & þa ferde þider se Godes wer Benedictus, &
sona swa he þider com, he toscynde þæt deofolgyld & towearp þæt
weofod.
 8.121.25. He forbærnde þa bearwas, & in þam ylcan temple
Apollones þæs hæþenan godes he worhte gebedhus þæs halgan &
þæs eadigan Martines þæs biscopes.
 8.121.27. & eac þær þæs ylcan Apollones weofod
wæs, he getimbrede gebedhus þæs halgan Iohannes.
 8.121.28. & þa þær þa wuniendan mænigu his
ymbsittendra he gecigde daga gehwylce to þam rihtan geleafan mid his
þære singalan lare.
 8.122.2. Ac þa se ealda feond ne mihte adreogan þas wisan
swigiende ne deogollice þurh swefn miðgian, swa swa is æfre his gewuna,
ac mid openlicre gesihþe he gebrohte hine sylfne & gelædde beforan
eagum þæs arwyrðan fæder Benedictes.
 8.122.6. & þa mid swa mycclum cleopungum he seofode, þæt
he þrowode his ned, emne þæt þa oþre gebroþru eac gehyrdon his
stefne, þe þær mid þam halgan were wunodon, þeh þe hi na ne
gesawon his anlicnesse.
 8.122.9. Ac swa swa se arwyrða fæder æfter þon his
geongrum sæde, þæt se ealda & se swearta feond inæled hine
æteowde his lichamlicum eagum, & þæt he gesawe þone feond
reðian on hine mid his muþe & his byrnendum eagum.
 8.122.12. Witodlice þa word, þe se feond gecwæð, ealle
þa gebroðru gehyrdon.
 8.122.13. Ærest he gecigde þone halgan man be his naman, &
se halga wer nolde geandswarian.
 8.122.14. Þa sona eft him to teonan he upp ahof his stefne &
þa cleopode & þus cwæð: Benedicte, Benedicte.
 8.122.16. Þa þuhte him þa gyt, þæt he nane þinga him
andwyrdan nolde.
 8.122.17. Þa swiðe hraðe geycte he his spræce & þus
cwæð: <foreign>Maledicte, non Benedicte</foreign>.
 8.122.18. Þæt is on Englisc, þu arwyrgda, nalæs þu
gebletsoda.
 8.122.19. & þæt swa gecwæð se deofol for hole &
for æfste & eac þas word spræc: hwæt hafast þu wiþ me
gemæne, oþþe for hwon ehtest þu min?
 8.122.21. Ac nu, Petrus, us syndon to sceawienne niwe campas &
gewin þæs ealdan feondes ongæn þone Godes þeow, on þam he
gebrohte his willum manige gefeoht, ac swa þeh genyded he gedyde bigias &
fleam fore þæs halgan mannes sigore.
 9.122.25. Eac hit gelamp sume dæge, þæt þa gebroðra
timbredon þæs mynstres hus, & þa læg þær an stan tomiddes,
þone hi mynton hebban upp on þæs huses timbrunge, ac hine ne mihton
twegen mæn ne þry onstyrian.
 9.123.2. Þa eodon þær ma manna to, ac he swa þeah wunode
fæst & unwendedlic, emne swylce he wære hæfd be wyrtwalan in
þære eorðan.
 9.123.4. & eac hit openlice mihte beon ongyten, þæt se
ealda feond sæt ofer þam stane, þone ne mihton swa manigra wera handa
onstyrian.
 9.123.6. Þa for þære earfoþnysse wæs sended to þam
Godes were, & þa broðra bædan, þæt he come & mid his
gebedum þone feond onweg adrife, þæt hi mihton þone stan upp ahebban.
 9.123.9. Þa sona swa se Godes wer þider com, he dyde þær
his gebed & his bletsunge, & þa wearð se stan mid swa mycelre
hrædnesse upp ahafen, swylce he ær nænigne hefignysse on him
næfde.
 10.123.17. Ða gelamp hit, þæt in gesyhþe þæs
godcundan weres gelicode, þæt he het adelfan in þære ylcan stowe
eorðan for sumre neodþearfe, & þa hie þa eorðan delfende deoppor
ofdune becomon, þa gebroðru fundon þær sum æren feondgyld, &
þa awurpon hie þæt to sumre hwile in þa cycenan.
 10.123.26. Þa semninga wæs him geþuht, þæt þær
eode fyr ut, & þæt æteowde in eallra þara muneca eagum, þæt
eall þæt getimbre þære cycenan sceolde beon fornumen.
 10.123.30. Þa ongunnon hio weorpan wæter & hlydan, swa
þa doð, þe fyr & bryne dwæscað.
 10.124.1. Þa wæs Benedictus se Godes wer gecnysed &
onstyred fram þam geruxle & com þider to & þa sona geseah,
þæt þæt ylce fyr wæs in þara broðra eagum geþuht &
næs na in his agnum swa gesewen.
 10.124.7. Þa hraðe he gebigde his heafod to gebede & þa
broðru gecigde to him, þe he gemette þær mid þam scinlacan fyre
bysmrian, & gelærde heo, þæt hie gebletsodon heora eagan &
gesawon, þæt þær stod gesund hus þære cycenan, & þæt
hio na leng ne beheoldon þa ligeas, þæ se ealda feond leaslice gehiwode
þurh his scincræft.
 11.124.19. Eft hit gelamp, þa þa þa gebroðra woldon
þæs huses wah hwene herran getimbrian, forþon þæs swa sum
neodþearflicu wise bædde, & Benedictus se Godes wer wunode binnan
þam locum his mynstres in þam willan & geornnysse his gebedes, þa se
ealda feond bysmriende æteowde & sæde, þæt he wolde feran to
þam gebroðrum, þe þæt hus worhton.
 11.124.29. Þa þæt sona bebead Benedictus swiþe hrædlice
þam broðrum þurh ærendracan & þus cwæð: broðra, doþ ge
wærlice, forþon þe eow cymþ in þyssere ylcan tide se awyrgda gast
to.
 11.125.1. Þa se þe on þæt ærende for, uneaðe he mihte
þa word abeodan, ær þon se awyrgda gast towearp þone wah, þe
þær getimbrod wæs, & mid þy fylle ðæs wages forþryccende
he geþræste ænne þara muneca, se wæs anes gerefan sunu.
 11.125.8. Þa sona wæron ealle þa broþra swiþe geswencte
& geunrotsode, nalæs na for þy dæmme þæs wages fylles, ac for
geþræstednysse þæs broðres.
 11.125.12. Hi þa tilodon hrædlice mid hefigum heofe, þæt
man þæt sceolde bodian þam arwyrðan fæder Benedicte.
 11.125.16. Þa se ylca fæder het, þæt man sceolde bringcan
þone gewundodan cniht to him.
 11.125.18. Þa ne mihton hi hine ne aberan buton on hwitle,
forþon þe þa stanas þæs toglidenan wages nalæs þæt an,
þæt hi his limu tobræcan, ac eac swylce mid ealle his ban gebrysedon.
 11.125.24. Þa sona bebead se Godes wer, þæt hine man alegde
in his cytan on þa meattan, þe he him on gebed, & þa sænde he þa
broðra ut & beleac þa cytan.
 11.125.28. & he þa se halga wer gefealh his gebede mycle
geornlicor, þonne he ær gewunode.
 11.125.31. Wundorlicu wise þæt wæs, Petrus, þæt on
þa ylcan tid he onsænde þone cniht eft to þam weorce swa gesundne
& swa strangne, swa he ær wæs, to þon þæt he sceolde
gegearwian & fulfremman þone wah mid þam oþrum broþrum.
 11.126.4. Mid þæs cnihtes forewyrde se ealda feond gelyfde,
þæt he mihte gebysmrian Benedictum.
 11.126.7. Þa ongan se Godes wer betweoh þysum wisum eac swylce
þeon & weaxan mid witedomes gaste, þæt he bodode þa toweardan
þing & sægde þa æfweardan andweardum mannum.
 12.126.15. Soþlice þæs mynstres þeaw wæs, þæt swa
oft swa þa broðra ut eodon to ænigre andsware, þæt hi nænigra
þinga ne namon ne ne þigdon mete ne drync wiðutan mynstre.
 12.126.20. Mid ty þe þis wæs gehealden for þam gewunan
þæs ymbhydiglican regoles, þa sume dæge hit gelamp, þæt þa
gebroðra eodon ut to sumre spræce, & in þære spræce hi
wæron genydde, þæt hi for þære lættran tide wunedon læng
þonne hi sceoldon.
 12.126.27. Þa wiston hi, þæt hi wicodon neah sumum
æwfæstum wife.
 12.126.29. Þa eodon hi in to hire huse & namon þær mete
& þigdon.
 12.126.31. Þa hi eft cyrdon lator þonne hi sceoldon to þam
mynstre, hi bædon þæs halgan fæder bletsunge, swa swa hit þeaw
wæs.
 12.127.4. Sona wæs se Godes wer acsiende þa broðra &
þus cwæð: hwær æton ge?
 12.127.6. Hi him andswaredon & cwædon: nohwær.
 12.127.7. Benedictus cwæð to þam broðrum: for hwon
leogað ge swa?
 12.127.9. Cweþað ge, þæt ge ne eodon in þæs wifes
hus?
 12.127.11. Ac la ne onfengcon ge þær ne ne þigdon þas
mettas?
 12.127.12. Cweðað ge, þæt ge ne druncon þær þus
manige calicas fulle?
 12.127.14. & þa þa se arwurða fæder rehte þam
broðrum ge þæs wifes hus ge þara metta cyn ge eac þone rim þara
drincena, hi gecneowon sona ealla þa þing, þe hi sylfe ær dydon, &
feollon forhtigende to his fotum & wæron andettende, þæt hi gegylt
hæfdon.
 12.127.22. He þa sona se Godes wer gearode heom on þære
scylde, & hi þa gehogodon, þæt hi ofer þæt swa don noldon in
þæs fæder æfweardnysse.
 12.127.26. Be þam hi ongæton, þæt he him symble wæs
ondweard on his gaste.
 13.127.30. Eac Ualentinianus Benedictes munuces broður, þæs
gemynd ic ær bufan dyde, se wæs læwde wer, ac swa þeh he wæs
swiðe æwfæst, se gewunode, þæt he for ælce gære of his
agenre stowe, þæt he becom to sancte Benedictes mynstre, to þon þæt
he onfengce þær þæs Godes weres bletsunge & gesawe Ualentinianum
his geborenan broþur.
 13.128.6. Witodlice hit gelamp sume dæge, þa þa se broðor
on þone weg ferde to Benedictes mynstre, þæt oþer wegferend hine
sylfne to him geþeodde, se bær mid him mettas to þicgenne in þam
wege.
 13.128.12. & þa þa seo lættre tid com, & seo ufere
þæs dæges weox & agan wæs, þa cwæð se wegferenda to þam
æwfæstan mæn: broþur, cum hider, þæt wit magan þicgan mete
ætsomne, þy læs wit wergien on þisum wege.
 13.128.18. He þa andswarode þam & þus cwæð: feorr
þæt sy, þæt hit gewurðe, broþor.
 13.128.21. Nelle ic þæt don, forþon þe ic gewunode,
þæt ic com fæstende to þam arwyrðan fæder Benedicte.
 13.128.24. Þa onfangenre þære andsware, se wegferenda
geswigode sume hwile.
 13.128.26. Ac þa æfter þysum hi gefremedon medmycelne dæl
þæs weges, þa eft se wegferenda hine lærde, þæt hi æton, ac
him nolde heran se þe getihhode, þæt he fæstende sceolde becuman to
þam halgan were.
 13.128.32. & þa geswigode se þe hine laðode to ete &
mid him fæstende þa gyt ferde & þæt geþafode sume hwile.
 13.128.35. Ac þa þa hi þa gyt fyrr foron on heora weg, &
hi þa seo ufere tid mid fæstene geswencte swa gangende in þam wege, þa
gemetton hi fægre mædwe & easpryng, & eall swa hwæt swa mihton
beon gesewene lustfullice þone lichaman mid to gereordianne.
 13.129.7. Þa cwæð se wegferenda to him: loca nu.
 13.129.8. Her is wæter & mædwe & geseoh, þæt
þis is fægru stow on þære wit magon unc gereordian & hwæthugu
gerestan, þæt wit magon æfter þon þe eað uncerne weg onsunde
gefaran.
 13.129.14. Mid þy þa word gecwemdon his earum, & þa stowe
gelicodon his eagum, & he þa mid þære þriddan manunge gehyrde his
wordum & æt mid him.
 13.129.18. Þa on þa æfentide he becom to þam mynstre,
& þa þa he wæs gecyðed þam arwyrðan fæder Benedicte, he
gewilnode him sylfum his bletsunge & gebedrædenne.
 13.129.23. Ac sona se Godes werr him þæt oþwat, þæt he
on þam wege dyde, þus cweþende: hwæt is þæt, broður, þæt
þu dydest?
 13.129.27. Se awyrgde feond, se to þe wæs sprecende þurh
þinne geferan on wege, se þe æne gelæran ne mihte, ne eac æt þam
æftran siþe ne mihte, ac æt ðam þriddan cyrre he þe gelærde
& oferswiðde to þon þe he wolde.
 13.129.34. Ða se æwfæsta man ongæt hraðe þa scylde
his tydran modes, he wæs forð onloten to þæs halgan mannes fotum,
& swa myccle ma ongan his scylde weopan & scamian, swa mycclum swa he
hine sylfne ma ongæt æfweardne agyltan beforan his fæder eagum
Benedictes.
 13.130.8. Petrus cwæð: me þinceþ, þæt in þam
gehigdum þyses halgan weres wære Heliseus gast þæs witigan, forþon
þe he wæs andweard his æfweardum þegne.
 14.130.14. Gregorius him andswarode: þe gedafenað, Petrus,
þæt þu sume þrage geswigige, þæt þu ofer þis magæ maran
wisan ongytan.
 14.130.17. Soþlice hit gelamp in Gotena tidum, þa þa Totilla
cyning gehyrde, þæt se halga wer hæfde witedomes gast, he ferde to his
mynstre & þa gewicode þær naht feor & þam halgan mæn hine
toweardne bodode.
 14.130.24. Þa sona þæs getreowleases modes wer hæfde
þæt he sceolde gecunnian & arasian, hwæþer se drihtnes wer
hæfde witedomes gast.
 14.130.31. Þa þæs cyningces sweordbora wæs Ricgo
gehaten, þam se cyning sealde his gescy & gedyde, þæt he wæs
gyred mid cynelicum hrægle, & he bebead him, þæt he ferde to þam
Godes men, swylce hit se cyning sylfa wære.
 14.131.3. & eac on his þegnunga he sende III ealdormen, þa
gewunodon, þæt hi him fylgdon beforan oþrum mannum, þa wæron þus
gehatene: Uult, Ruderic & Blidin, þæt hi sceoldon beforan þæs
Godes þeowes eagum þone ylcan Ricgan geonlician Totillan þam cyningce,
& þæt hi sceoldon gan on ælce healfe ymb hine.
 14.131.13. Eac swylce him man gegearwode oðre þegnunge &
gesette swurdboran, to þon þæt hit wære geþuht, þæt he se
sylfa cyngc wære, ge for þam þegnungum ge for þam godwebbenum
hræglum, þe he mid gegered wæs.
 14.131.19. & þa þa se ylca Ricga mid þam hræglum þus
gewlitegod wæs gangende in þæt mynster, & hine mid siðode seo
mænigeo þara þegniendra manna, þa sæt se Godes wer feorran lociende
on þone, þe þiderweardes wæs gangende.
 14.131.26. & þa sona swa hit mihte beon gehyred fram þam,
þe þider comon, Benedictus cleopode & þus cwæð: alege, sunu,
alege þæt þu byrst.
 14.131.30. Nis hit na þin.
 14.131.31. Þa sona feoll se Ricga on eorþan & aforhtode,
forþon þe he geþristlæhte, þæt he bysmrode swa mycclum & swa
arwyrþum were.
 14.132.2. & ealle þa men, þe mid him comon to þam Godes
men, wæron astrehte on þære eorðan & eft arisende ne dorston ne
to him genealæcan, ac eft gecyrdon to heora cyningce & bodedon &
sædon swiðe forhte, on hu mycele hrædnysse hi wæron arasode.
 14.132.10. Ða se ilca Totilla eode him self to þam Godes men,
& þa þa he geseah feorran hine sittende, he næs naht beald him to to
ganne, ac hine sylfne astrehte on þa eorðan.
 14.132.15. & þa se Godes wer cwæð twuwa & þrywa:
aris, broðor, aris.
 14.132.17. Ac swa þeah he ne dorste beon beforan him upp
aræred of þære eorðan.
 14.132.19. Benedictus þa se Cristes þeowa wæs gemedemod
þurh hine sylfne, þæt he genealæhte to þam astræhtan cyninge
& hine þa upp ahof & him for his agnum dædum cidde & mid
feawum wordum him foresæde ealle þa þing, þe him towearde wæron,
& þus cwæð: manega yfel þu wyrcest, & manigu þu worhtest
geara ær.
 14.132.28. Ac læt þe gestyran fram þinum unrihtum.
 14.132.30. Þu oferfærest þone sæ & bist gangende to
Romesbyrig.
 14.132.32. Þu rixast nygon gær & on ðam teoðan þu
sweltest.
 14.133.1. Þa se cyng þas word hæfde gehered, he wæs
swiðlice abreged & gewilnode þæs halgan mannes gebedrædene, &
he him syððan onweg gewat, & syþþan of þære tide he wæs
swiðe unwælgrim.
 14.133.7. Þa æfter lytlum fæce he gesohte Romesbyrig &
ferde to Siciliam þam ealande, & þa þe teoðan gære he wæs his
rices bereafod mid þæs ælmihtigan Godes dome.
 15.133.15. & on ufon þæt eac se biscop Canusine þære
cyrican gewunode, þæt he com hwilum to þam ilcan drihtnes þeowan.
 15.133.18. Se drihtnes wer lufode hine swyðe for his lifes
geearnungum.
 15.133.20. Witodlice þa þa he hæfde spræce wiþ
Benedictum be Totillan þæs cyngces ingange & be Romeburge
forspillednesse, he cwæð be þam cyninge þus: þurh þisne cyning
Totillan þeos ceaster byþ toworpen, þæt heo ofer þæt ne byþ ma
geeardod.
 15.133.27. Þam se drihtnes wer andswarode & þus cwæð:
ne byð næfre Romeburuh toworpen fram hæþenum þeodum, ac for
hreonessum & ligetslehtum, for þodenum & eorðstyrenum heo byð
geswenced, þæt heo weornað & brosnaþ in hire sylfre.
 15.134.3. Þæs witedomes gerynu us wæron nu geo swiþe
cuþe, forþon þe we sceawiað nu, þæt in þissere byrig syndon fram
þodene þa weallas tolysede & hus toslægene & cyrcan toworpene,
& ealle þa getimbru þissere burge we geseoð mid langre ealdunge
gewacode, & swiðe forð hi wæron gehrorene gelomlice mid fyllum.
 15.134.13. Þeah þe þis Honoratus his geongra na ne sægde,
þæt he hit sylf gehyrde of Benedictes muðe, & of Honoratus spelle
hit wæs me cuð, & eac forðon he þis sæde, þæt he cyðde,
þæt hit wæs him gesæd fram þam gebroðrum, þe neah þam halgan
were wæron.
 16.134.22. Eac hit gelamp in þa tid, þæt sum preost
Aquinensis þære cyrican wæs mid deofle geswenced.
 16.134.25. Þa wæs se onsended geond manige martyra stowe fram
þam/ arwyrðan were Constantio his cyrcan biscope, to þon þæt he
mihte beon gehæled.
 16.134.29. Ac þa halgan martyras noldon him his hælo gife
syllan, to þon þæt hi cyðdon, hu mycclu gyfe wære in Benedicte
þam Godes men.
 16.134.33. Witodlice þa wæs gelæded se wodseoca man to
þæs ælmihtigan Godes þeowe Benedicte.
 16.135.2. He þa hraðe onsænde his bene to urum drihtne
hælendum Criste & sona ut adraf ðone ealdan feond of þam ofsetenan
men.
 16.135.6. & þa gehældum þam preoste he bebead &
þus cwæð: ga nu & æfter þisum ne et þu næfre flæsc,
& ne geneð þu næfre, þæt þu ga to þam halgan hade, oððe
maran underfo, þonne þu nu hæfst.
 16.135.12. Soðlice on swa hwilcum dæge swa þu
geþristlæcst, þæt þu underfehst þone halgan sacerdhad, sona þu
bist eft mid deofles anwealde gehæftned.
 16.135.16. Ða gewat se preost him hal þonon, & swa swa hit
gewunelic is, þæt þæt niwe wite abregeð symble þæs mannes mod,
he heold þa bebodu þa sume hwile, þe him bebead se Godes wer Benedictus.
 16.135.23. Ac ða æfter manegum gærum hit gelamp, þæt
his yldran geforon of þysum leohte, & he geseah, þæt geongran men
sacerdhad underfengon.
 16.135.27. He þa swa swa of langre tide wæs forgytende &
him on bæc sette þa lare þæs halgan Benedictes & geeode baldlice
to þam halgan sacerdhade.
 16.135.31. Þa sona hine eft genam se deofol, þe hine ær
forlet, & se ne ablann, þæt he hine ne swencte, oþ þæt he his
feorh aþrang of þam lichaman.
 16.136.3. Petrus cwæð: me þynceð eac swylce, þæt
þes Godes wer þurheode þa deoglan þing þære godcundnysse, se þe
þurhseah swa þone preost forðon gesealdne deofle, gif he gedyrstlæhte,
þæt he underfengce ðone halgan sacerdhad.
 16.136.10. Gregorius him andswarode: se halga wer for hwan ne
cuþe he þa deogolnysse þære godcundnysse mid þy hit awriten is: se
þe fylgeð drihtene, þæt byð an gast his & drihtnes?
 16.136.17. Petrus cwæð: nu hit byð an gast mid drihtne, se
þe him folgað, hwæt is þæt þonne, þæt se æþela lareow
cwæð sanctus Paulus: hwa can drihtnes andgyt, oððe hwilc wæs his
geþeahtere?
 16.136.22. Swyþe ungerisenlic me þynceþ, þæt þæt
wære, þæt se nyste drihtnes andgyt, mid þam þe he wæs geworden
an gast.
 16.136.25. Gregorius him andswarode: þa halgan weras swa swiþe
swa hi beoð an & samod mid drihtne, hi witon drihtnes andgyt.
 16.136.29. Soðlice se ylca apostol Paulus cwæð: hwæt is
þæt þe wite, hwylc þæt mannes modgeþancas syn, buton se gast
ðæs mannes, þe on him sylfum byþ?
 16.137.3. Swa eac þa þe beoð Godes geþeahtunge, nan man hit
ne can buton se Godes gast.
 16.137.6. Eac se ylca Paulus, to þan þæt he gecyðde hine
sylfne cunnan, hwylce wæren Godes gestihtunge, he þas word geecte &
þus cwæð: ne onfengon we na þone gast þyses middaneardes, ac þone
gast, þe fram Gode is.
 16.137.12. & eft he cwæð be þan, þæt eage ne
geseah, ne eare ne gehyrde, ne in mannes heortan ne astah þa god, þe God
gegearwode þam, þe hine lufiað.
 16.137.17. Soðlice þa he onwreah us þone halgan gast.
 16.137.19. Petrus cwæð: ac la gif þam ylcan apostole Paule
þa Godes geþeahtas wæron onwrigene þurh þone Godes gast, hu
spræc he ofer þæt, þe ic bufan gemyngode, þa þa he cwæð:
eala, hu mycclu heanes is þara welena Godes snyttro & wisdomes, & hu
unymbfangenlice syndon his domas, & unaspyrgendlice syndon his wegas?
 16.137.28. Ac þa word me secgendum eft oðru socn & frignung
me is on mod becumen.
 16.137.30. Soðlice Dauid se witega spræc to drihtne &
þus cwæð: in minum welerum ic bodode ealle þa domas þines muðes.
 16.138.1. Hwæt: we witon, þæt þæt is læsse,
þæt man wite gehwæt hwylces, þonne þæt sy, þæt his man wite
& eac bodie: hwæt is þæt, þæt Paulus sæde, þæt Godes
domas wæron unbefangenlice, & Dauid se witiga cyðde nalæs þæt
an, þæt þæt he wiste þas ealle, ac eac swylce þæt he bodode hi
& mærsode on his welerum?
 16.138.11. Gregorius him andswarode: æt ægþrum þisra ic
þe andswarode ær mid hrædnysse herbufan, þa þa ic cwæð,
þæt halige weras swa swiðe swa hi an beoð mid drihtene, hi witon &
ongytað drihtnes andgyt.
 16.138.16. Soðlice ealle þa þe fylgað drihtne & him
hyrað estfullice, hi eac mid estfulnysse beoð mid drihtne, & þonne
gyt þe hi beoð ahefegode mid byrðenne þæs brosniendlican lichaman,
hi ne beoð na mid drihtne.
 16.138.23. Ac witodlice þa dyglan Godes domas swa swiðe swa hi
beoð fram him aþeodde, hi ne cunnon his domas.
 16.138.28. & for þy þe hi þonne gyt fullfremedlice ne
þurhleoriað ne ne ongytað his deogolnysse, forþon hi secgað &
cyðað, þæt his domas syn unymbfangenlice.
 16.138.32. & þonne forþon þe hi him mid heora mode
oncleofiað & onclifigende ge on þæs halgan gewrites gesprecum ge eac
on oðrum deoglum ongewrigenyssum, swa swyðe swa hi æt Gode onfoð, hi
hit ongytað, & þonne witon hi þas & bodiað.
 16.139.5. Ac þa domas, þe God heleð, hi nyton þa, &
þa þe God spreceþ, þa hi witon.
 16.139.7. Be þan Dauid se witga spræc, þa þa he cwæð:
in minum welerum ic bodode ealle þa domas, þa geecte he þær to
þæt word þines muðes, emne swa he openlice cwæde: ic mihte þa
domas witan & bodian, þa þe ic þe ongæt secgan, & þa þe
þu sylfa ne spræce, butan tweon on urum ongytenessum þu behydest þa.
 16.139.17. Her nu geþwærað, Petrus, se wlitelica & se
apostolica cwyde þus, & Godes domas wæron unymbfangenlice, &
þonne hwæþre þa þe beoð of Godes muðe forðbrohte, þa beoð
bodode mid mænniscum welerum, forþon þe hi magon beon ongytene fram
mannum, þonne hi beoð forð gelædde þurh God, & na ne magon beon
witene, þonne hi beoð þurh God bediglode.
 16.139.28. Petrus cwæð: in þære andsware minre acsunge me
wearð cuþ nu seo wise þæs rihtan gesceades.
 16.139.31. Ac ic þe bidde, gif hwylce syn nu gyt to secganne be
þam mægne þyses halgan weres Benedictes, þæt þu þa gecyðe.
 17.140.2. Gregorius him andswarode: sum æþel wer wæs, þam
wæs nama Theoprobus.
 17.140.4. Se wæs gecyrred to geleafan for þæs ylcan
fæder lare Benedictes, & se hæfde eac mid him myccle bælde
hiwcuþnesse for geearnunge his sylfes lifes.
 17.140.8. Þa sume dæge wæs þes gangende in þa cytan
þæs halgan weres Benedictes, & þa gemette he hine swiþe bitterlice
weopende.
 17.140.12. & þa gestod he well lange, oþ þæt he
geseah, þæt þa tearas ne ablunnon, & no þonne hwæþre se Godes
wer ne weop, swa swa he gewunode ær him gebiddende, ac elles gnornigende.
 17.140.18. Þa acsode hine Theoprobus, hwæt la seo wise wære
swa myccles heofes.
 17.140.20. Þam se Godes wer hraðe andswarode & þus
cwæð: eall þis mynster, þæt ic getimbrode, & ealle þa wisan,
þe ic gegearwode þysum broðrum mid þæs ælmihtigan Godes dome,
hæþenum þeodum beoþ gesealde.
 17.140.26. Uneaðe ic mihte begytan æt Gode, þæt me
wæron befæste of þære stowe & alysde þa feorh þara
gebroðra.
 17.140.30. Þæs halgan weres stefne gehyrde Theoprobus þa,
& we nu witon & geseoþ, þæt þæt mynster is toworpen fram
Langbeardna þeode.
 17.140.34. Hit gelamp niwan, þæt on niht, þa þa gebroðra
wæron on ræste, þa comon þær þa Langbearde, & hi gereafodon
& genamon ealle þa þing, þe in þam mynstre wæron, buton þæt
hi ne mihton nænigne man þær gefon.
 17.141.5. Ac ða gefylde se ælmihtiga God, þæt he ær
gehet his getreowum freonde Benedicte, þæt he geheolde þa feorh þara
broðra, þeah þe he gesealde þa æhte hæþenum mannum.
 17.141.11. In þære wisan ic geseo, þæt Benedictus
hæfde Paules gewrixle, þa þa he þæs scipes geþrowode æfwyrdlan
& lore ealra þara þinga, þe in him wæron, & he sylfa in frofre
onfeng ealra þara lif, þe him mid ferdon.
 18.141.19. Eac hit gelamp on sume tid, þæt Exilatus þes ure
gefera, se wæs nu niwan to rihtum geleafan gecyrred, he wæs fram his
hlaforde onsænded in þæt mynster to þam Godes were Benedicte, to
þon þæt he him beran sceolde twa treowene fatu fulle wines, þa syndon
on folcisc flascan gehatene.
 18.141.28. He þa soþlice oðre þara flascena þam halgan
were brohte, oðre he in þam wege farende ahydde.
 18.141.30. Þa witodlice se drihtnes wer, þone þa æfweardan
þing bediglian ne mihton, þa oþre flascan he mid dæde þancunge
onfeng, & þone eft cyrrendan cniht he manode & lærde þus
cweþende: geseoh þu, sunu, be þære flascan, þe þu in ðam wege
hyddest/.
 18.142.4. Ne drinc ðu of þære, ac hyld þu hi wærlice,
& þu þonne onfindest, hwæt heo in hire hæfð.
 18.142.7. He þa swiþe scamiende eode eft fram þam Godes men,
& cyrrende he þa wolde gyt cunnian, hwæt þæt wære, þæt he
ær gehyrde.
 18.142.11. Mid þy þe he þa flascan gehylde, þa wæs
þær hraðe sumu nædre ut gangende.
 18.142.13. Þa se forecwedena cniht Exhilaratus for þære
nædran, þe he of ðam wine gemette, aforhtode & him swiþe ondred
þæt yfel, þe he him sylf gedyde.
 19.142.19. Eac þær wæs fram þam mynstre unfeor sum tun,
in þam wæs manna mycclu mænigeo gecyrred fram deofolgylda to Godes
geleafan for lare & trymnysse þæs eadigan weres Benedictes.
 19.142.24. Þær wæron eac in þam ylcan tune sume nunnan,
& gelomlice se Godes þeowa Benedictus gewunode, þæt he ða
broðor/ þider sænde, to þon þæt hi þæt folc trymman &
læran scoldon to heora sawla þearfe.
 19.142.30. Þa sume dæge sænde se halga wer þæra muneca
sumne, swa him geþeawe wæs.
 19.142.33. & se munuc, þe þær onsænded wæs,
æfter þære gedonan lare & bodunge þæs folces þa wæs he
gebeden fram þam nunnum, þæt he sumne dæl sceattes onfengce to leane
& to mede his ganges & his lare, & he þa on his bosme behydde.
 19.143.7. & sona swa he eft cyrrende wæs, þa ongan se
Godes wer hine mid swyþlicre biternesse þreagean & þus cwæð: hu
wæs þis unriht in þinne bosm gangende?
 19.143.12. & he þa aforhtode, forþon þe he forgæt,
hwæt he dyde, & he nyste, for hwon he swa gecided wes.
 19.143.15. Þa cwæð se halga wer him to: cwyst þu, þæt
ic nære þær ondweard, þa þa þu þa sceattas for þam nunnum
onfenge & þa on þinne bosm dydest?
 19.143.20. & he þa sona se munuc feoll to þæs halgan
weres fotum & him swiðe hreow, þæt he swa dysiglice dyde, & þa
sceattas, þe he ær in his bosme ahydde, he him fram awearp.
 20.143.27. Eac hit gelamp sume dæge, þa þa se arwyrða
fæder Benedictus on æfentid onfeng his lichaman andlifne, þa wæs
þær sum munuc mid him, se wæs sumes rices mannes sunu, & se heold
candele beforan þæs halgan mannes beode.
 20.144.1. & þa þa se Godes wer ætt, se munuc þær
æt stod mid þegnunge þære candele.
 20.144.3. & þa ongan he þurh oferhigdes gast in his mode
swigende þæncan & þurh his geþoht cweþan: hwæt is þes man,
beforan þam etendum þe ic stande & candele healde & do him
þeowdom?
 20.144.9. Hwylc eom ic la, þæt ic æfre sceolde þyslicum
men þeowian?
 20.144.11. To þam se Godes wer wæs sona gecyrred &
swiðlice ongan him cidan & þus cweþan: segna þine heortan,
broðor.
 20.144.14. Hwæt is þæt þu cwyst oððe þæncest?
 20.144.15. & þa sona cigde Benedictus þa broðru him to
& heom bebead, þæt hi namon þa candele of þæs muneces handum,
& hine sylfne het gan fram þære þegnunge & het, þæt he of
þære tide him stille gesæte.
 20.144.22. He þa sona wæs geacsod fram his gebroðrum,
hwæt he unrihtes gedon hæfde oððe geþoht in his heortan.
 20.144.25. & he þa heom þæt eall þurh endebyrdnesse
asægde, hu swiðe he wæs mid oferhygdes gaste aþunden, & hwylc
word he cwæð swigende þurh his geþoht ongæn þone Godes wer.
 20.144.30. Þa swutollice wæs eallum þam broðrum cuð,
þæt þam arwurðan were Benedicte ne mihte beon nan þing bemiþenes,
in þæs earum hleoþredon eac swylce þa word þæs muneces
geþohtes.
 21.145.3. Eac hit gelamp on oðre tid in þam ylcan
Campanialande, þæt þær onsæt mycel hunger, & seo wædl
þæra andlyfna genyrwde ealle, þa þe þær on lande wæron.
 21.145.8. & eac þa in Benedictes mynster wæs hwætes
wana, & eac þa hlafas forneah wæron ealle fornumene & gebrocene,
þæt þær ne mihte beon na ma gemette þonne V þam broðrum to
nytte on þa tid heora gereordnysse.
 21.145.14. Þa se arwyrða wer Benedictus geseah, þæt þa
broðra wæron geunrotsode, he ongan heora earfoþnyssa gebetan mid
gemetfæstlicre þreaunge & eft mid his gehate hi hyrtan & þus
cwæþ: for hwan is eower mod geunrotsod for hlafes wædle?
 21.145.21. Todæg he byð eow læssa þonne eow lyste.
 21.145.23. Tomorgene ge habbað genohne.
 21.145.24. Þa þy æfterfylgendan dæge hi gemetton beforan
þæs mynstres geate in sæccum twa hund mittena melwes, þa se
ælmihtiga God þider onsænde; & nu gyt todæge is uncuð, hwa hi
þider brohte.
 21.145.29. Þa þæt þa broþru gesawon, hi geleornodon,
þæt hi sædon drihtne þancas for þære genihtsumnysse & na
ofer þæt næron ormode ne ne getweodon in þære wædle.
 21.145.34. Petrus cwæð: ac la, ic þe bidde, cwyst þu,
hwæþer hit to gelyfenne sy, þæt þysum Godes ðeowan mihte symble
æt beon se witedomes gast, hwæþer þe hwiltidum his mod gefylde
þæs witedomes gast?
 21.146.7. Gregorius him andswarode: ne inlihteð na, Petrus,
ealling se witedomes gast þa mod þara witegæna, forþon hit is swa
gecweden be ðam halgan gaste: se gast eþað þær he wile.
 21.146.12. Forþon we magon witan, þæt þonne se gast wile,
he geeðað to þæs mannes mode & hit inlihteþ þurh þa
gastlican gife.
 21.146.26. Þæt swa se ælmihtiga God geændebyrdeð of
gestihtunge his mycclan arfæstnysse, þæt hwilum he seleð halgan
witedomes gast, hwilon he eft wiðtyhð þam modum þara witegana, hwilum
he ahefð hi on heannesse, & hwilum he eft gehealdeð hi in eadmodnysse,
to þon þæt þonne hi onfoð þone gast, hi ongytan, hwæt sy be
Gode, & eft þonne hi nabbað þone witedomes gast, hi oncnawan, hwæt
sy be heom sylfum.
 21.147.3. Petrus cwæð: seo myccle rihtwisnys cleopað &
cyþeð, þæt is swa swa þu sægst.
 21.147.6. Ac ic þe bidde nu gyt, þæt þu sprece swa hwæt
swa þe on mod geurne be þam arwyrðan fæder Benedicte.
 22.147.13. Gregorius him andswarode: hit gelamp on sume tid,
þæt Benedictus wæs gebeden fram sumum getreowum were, þæt he
onsænde his þegnas to his tune, to þon þæt hi sceoldon þær an
mynster getrymman neah Terracinense þære byrig.
 22.147.20. Þa biddendum þam getreowum freonde Benedictus
þæt sona geþafode & him þæs getyþode & þa getealde þa
gebroðru to þam mynstre & heom gesette gewisne fæder & eac
geændebyrde, hwylc æfter þam beon sceolde.
 22.147.26. Þa gangendum þam broðrum þyder Benedictus heom
gehet, þæt he æfter heom cuman wolde, & heom þone dæg
genæmde þus cweþende: gað nu, & þy dæge ic cume æfter eow
& þonne tæce ic eow, hwær ge sceolon cyrican tymbrian, &
hwær/ þara broðra metern wære, & in hwylcre stowe ge sceolon
cumena hus tymbrian, & eac eall swa hwæt swa neodðearflic byþ ic eow
secge.
 22.148.4. Hi þa þa broðra onfengcon his bletsunge &
hraþe ferdon þyder & þær gegearwodon ealle þa þing, þe hi
gesawon þæt wæron neodþearflicu & lycwyrðe þam, þe mid swa
mycclum & swa arwyrðum fæder þider coman, & hi geornlice
wæron anbidiende þone gesettan & genæmdan dæg his tocymes.
 22.148.13. Þa in ðære nihte, þa se gehatena dæg
æfter lihte, þam ilcan Godes þeowe, þe he gesette þær to
fæder, & his prafuste se drihtnes wer Benedictus in swefne æowde
& heom getæhte swyðe smealice on gehwilcum stowum, hwæt hi þær
timbrian sceoldon.
 22.148.20. & þa þa hi begen fram slæpe arison, hi
sædon heom betweonum þæt heom on swefne geþuht wæs, & na swa
þeh eallunga þære gesihþe gelyfdon, ac forð abidon þone Godes wer,
swa swa he ær gehet, þæt he cuman wolde.
 22.148.27. & þa þa se Godes wer on þam gesettan dæge
& ær genamedan ne com, hi wæron eft gecyrde to Benedicte mid
gnornunge & þus cwædon: fæder, we abidon, þæt þu come, swa
swa þu us gehete, þæt þu cuman woldest, & þæt þu us þonne
getæhtest, hwær we timbrian sceoldon, & ðu þa ne come.
 22.149.3. Benedictus cwæð to þam: for hwan, broðra, for
hwan cweðað ge þas word?
 22.149.5. Ac ne com ic swa swa ic gehet?
 22.149.7. Sona se fæder & se prafost þæs mynstres him
andswarodon & cwædon: for hwanne come þu?
 22.149.9. Benedictus heom andswarode: cweþað git, þæt ic
ne ætywde inc slæpendum & tæhte synderlice gehwylce stowe?
 22.149.13. Gað nu forð & getimbriað ealle þa
eardungstowa þæs mynstres, swa swa git gehyrdon slæpende þurh
gesihðe.
 22.149.16. Sona swa hi gehyrdon þa word, hi wundrodon swiðlice
& wæron eft gecyrde to þam forecwedenan tune, & þa getrymedon
ealle þa eardungstowa ðæs mynstres, swa swa hi ær of þære
onwrigennysse on swefne geleornodon.
 22.149.23. Petrus cwæð: ic wolde, þæt me wære
gecyþed, on hwilc gerad þæt mihte beon, þæt he swa feor eode &
slæpendum þam broðrum andsware sægde, & þæt þa broðru
wel gehyrdon ongeaton þurh gesihðe on swefne.
 22.149.30. Gregorius him andswarode: hwæt is þæt, Petrus,
þæt þu swa smeagende tweost ymb þa ændebyrdnysse gedonre &
gewordenre wisan?
 22.149.34. Witudlice hit is cuþ, þæt seo gast is
styrigendlicran & ferendran gecyndes þonne se lichama.
 22.150.1. Gewislice we, þæt witon & habbaþ us to gewitan
þæt halige gewrit, þæt Abbacuc se witga wæs ahafen færinga of
Iudealande mid his underngeworce & aseted in Chaldealande, & þa
witodlice mid þy metes gereorde Danihelem þone witgan in þam leoneseaðe
gereordode, & eft semninga he com on Iudealand.
 22.150.11. Ac hwilc wundor is þæt nu, þa Abbacuc mihte on
anre breohthwile swa feorr faran & mid him beran his undernmete, hwæt
wundrige we þæs, þeh þe Benedictus se fæder begeate, þæt he
ferde þurh þone gast & þam gastum þara restendra broðra heora
nydþearfe sæde?
 22.150.19. Ac swa swa Abbacuc lichamlice ymb þæs lichaman mete
ferde, swa eac þes halga wer gastlice ferde to lare þæs gastlican
lifes.
 22.150.23. Petrus cwæð: ic andette, þæt seo hand þinre
spræce adrigde fram me þone tweon mines modes.
 22.150.26. Ac ic wolde witan, hulic þes wer wære in gemænre
spræce.
 23.150.31. Gregorius him andswarode: uneaðe, Petrus, his seo
gemæne spræc wæs æmetegod þære mycelnysse his godan
mægnes.
 23.151.2. Ac forþon þe his heorte hi selfe aheng in heanesse,
ne feollon nanra þinga þas word on idelnysse of his muðe.
 23.151.6. Ac swa hwæt swa he æfre gecwæð bodiende,
þeah þe he hit na eorneste gecwæde, swa mycele mægnu & strengðe
his word hæfde, efne swylce he þæt untweogendlice & buton yldinge
& eac eall for rihtum dome forðbrohte, þæt he þonne spræc.
 23.151.14. Soðlice naht feor fram his mynstre wæron sume twa
nunnan of æþelum cynne geborene & drohtnodon on heora agenre stowe.
 23.151.18. Þam sum æwfæst wer gegearwode þegnunge &
hyrsumnesse to bryce þæs uttran & þæs lichamlican lifes.
 23.151.21. Ac þa swa swa manigra manna þeaw is, þæt seo
æþelnes heora gebyrda gegearwað þæs modes unæþelnesse, &
þæt hi forseoð hi selfe læs on þysum middanearde þa þe
þæncað, þæt hi syn sylfe ma gode þonne oðre men: swa na þa
gyt þa forecwedenan nunnan fulfremedlice heora tungan geheoldon mid þære
steore heora hades, ac þone ylcan æwfæstan wer hi full oft gegremedon
mid unwærlicum wordum to hatheortnesse, se gegearwode heom his hyrsumlice
þegnunge to heora þam uttran nydþearfnessum.
 23.152.2. & þa þa he lange þæt aræfnode, he ferde
to þam Godes men Benedicte & him sæde, hu manigne teonan & orwyrdu
þara nunnena fracoðwyrda he geþrowode.
 23.152.7. & þa þa se Godes wer gehyrde þa word be þam
nunnum, he onbead sona to heom þus cweþende: gerihtað incre tungan,
forþon gif git hit gebetan nellað, ic amansumige inc.
 23.152.13. Witodlice þone cwyde þære amænsumunge ne
gespræc he na þy þe he hit wolde forðbryngan, ac elles beotigende.
 23.152.16. Witudlice þa nunnan nahte þy ær næron
onwænde fram heora þam ærran unþeawum.
 23.152.19. Þa binnan feawum dagum hi wurdon forðferde butu
& bebyrgde in þære cyrcan.
 23.152.21. Þa in þære ylcan cyrican wæron gelomlice
weorðode mæssena symbelnessa, & þa wæs þeaw ær þam
huslgange, þæt se diacon cleopode & þus cwæð: swa hwilc man swa
to husle ne ga, þonne buge se of þissere stowe & ga ut of þissere
cyrcan.
 23.152.27. Þa wæs þær þara nunnena fostormodur, seo
gewunode, þæt heo brohte offrunge drihtne for ða forðferendan nunnan.
 23.152.29. & seo þa geseah, þæt þa nunnan æt þam
huslgange forð eodon of heora byrgenum & eodon ut of þære cyrcan.
 23.152.31. & heo þa þæt geseah swiþe gelome, þæt
symble æt þæs clypigendan diacones stefne þa nunnan eodon ut & in
þære cyrican gewunian ne mihton.
 23.153.2. Þa gehwearf hire to gemynde, þæt se Godes wer
þam nunnum þa gyt lifigendum bebead & cwæð, þæt he hi
asceadan wolde fram þam godcundan gemanan, buton hi gerihton þa word &
þeawas.
 23.153.5. Ða þam Godes þeowe wæs þis gesægd fram
þære fostormeder mid mycclum sare & gnornunge.
 23.153.6. & he þa sona sealde mid his agenre hand ofletan
& bebead þus & cwæð: gað nu & doð, þæt þis lac sy
drihtne geoffrod for þam nunnum.
 23.153.8. Þonne ofer þæt ne beoþ hi na amansumode.
 23.153.9. & þa þa seo offrung wæs onsægd for hi
unlifigende, & hit geclypod wæs fram þam deacone æfter þam
þeawe, þæt þa þa to husle ne eodon, eodon ut of þære cyrican,
hi næron þa ofer þæt gesewene utgangende of þære cyrican.
 23.153.12. Of þære wisan untweogendlice wæs cuþ, þæt
na syþþan aweg ne gewiton þa nunnan of þære cyrican betwyh þam,
þe bescyrede wæron þæs godcundan gemanan, forþon þe hi onfengon
þone gemanan fram drihtne þurh þone drihtnes þeowan Benedictum.
 23.153.16. Petrus cwæð: swiðe wundorlic þæt is, þeah
þe he arwyrðe & se halgosta wer wære, he þonne hwæþre þa
gyt wæs lifigende on þisum brosniendlican lichaman, þæt he æfre
mihte alysan & gefreogian þa sawla, þe eallunga gesette wæron in
þam ungesewenlican Godes dome.
 23.153.20. Gregorius him andswarode: cwyst þu la, Petrus,
þæt in þisum lichaman þa gyt nære, se þe gehyrde drihten sylfne
to him cweðan, þæt wæs se apostol: swa hwæt swa þu gebindest
ofer eorþan, hit bið gebunden on heofonum, & swa hwæt swa þu
alysest ofer eorðan, hit byð alysed on heofonum?
 23.153.24. Þam gewrixle begytað nu & habbað gebundene
& eft onlysede, þa þe nymað mid geleafan & þeawum þa stowe
þæs halgan recenddomes.
 23.153.26. Ac þæt se man mage swa fela of eorðan gefremman,
þy com to eorðan of heofonum se scyppend heofonas & eorðan, &
þæt eac mage se lichama deman be þam gastlican þeawum, þæt wæs
geeadmodod, þa he þam men forgeaf, þa þa he wæs lichama geworden
fram mannum; forþon þe þanon aras ure mænnisce tyddernes ofer hi sylfe
þurh þa gastlican sceawunge, þonne eac se Godes trymnes wæs geeadmodad
under hi selfe for þam underfengce þære menniscan tydernesse.
 23.154.5. Petrus cwæð: nu sprecð geþwærlice mid þy
mægne þara wundra seo rihtwisnes þara worda.
 24.154.8. Gregorius him andswarode: eac hit gelamp sume dæge,
þa þa sum Benedictes cniht, se wæs munuc, lufode his magas ofer þæt
þe he mid rihte sceolde, & geneahhe higode & ferde to heora huse,
& þa sume dæge eode he ut of þam mynstre butan Benedictes bletsunge,
þa þy ylcan dæge, sona swa he to þam magum becom, he wæs
forðfered & eac bebyrged.
 24.154.19. Þa þam oðran dæge wæs his lichama funden ut
aworpen of þære byrgene.
 24.154.21. Þane his magas eft tolæddon, þæt hi woldon
þære byrgene hine eft befæstan.
 24.154.23. Ac on þam æfteran dæge hi gemetton hine eft ut
aworpen & unbebyrged, swa swa he ær wæs.
 24.154.26. Þa hraðe urnon hi to Benedictus fotum & hine
bædon mid mycclum wope, þæt he wære geeadmodod, þæt he his
forgifnysse sealde þam unlifigendan cnihte.
 24.155.1. Þam se Godes wer sona sealde mid agenre hand þone
gemanan ures drihtnes lichaman, þæt is þæt husl, & heom þa
þus to cwæð: gað nu & þisne drihtenlican lichaman alecgað ofer
his lichaman breoste mid mycelre arwurðnesse & hine agyfað his
byrgene.
 24.155.9. Þæt wæs þa swa geworden, þæt seo eorðe
gehæfde his þone onfangenan lichaman & na ofer þæt hire fram ne
awearp.
 24.155.13. Ongytst þu, Petrus, hwylcre geearnunge wer þes
wære mid þam hælendan Criste urum drihtne, nu þæs lichaman eac
swylce seo eorðe hire fram awearp, þe Benedictes forgyfnesse næfde?
 24.155.18. Petrus cwæð: ic hit ongyte & eac swyþlice
wundrige.
 25.155.23. Gregorius him andswarode: eac wæs Benedictes muneca
sum, se wæs unstaþelfæst on his mode & nolde gewunian on þam
mynstre.
 25.155.27. Mid þy se Godes wer hine genehhe þreade & cidde
& eac gelomlice lærde, þæt he hit gebetan sceolde, he swa þeah
nanum gemete him to þon hyran nolde, þæt he on þære gesomnunge
þurhwunian wolde, ac fylgede þam halgan were mid gemaglicum bedum, þæt
him wære alyfed ut to farenne.
 25.156.4. Þa sume dæge se ylca arwyrða fæder wæs
geswænced mid unluste his swiðlican geornnesse & þa yrre het,
þæt he onweg gewite.
 25.156.8. Sona swa he þa eode ut of þam mynstre, he gemette on
þam wege standan sumne dracan ongæn hine mid geniendum muþe.
 25.156.12. & se draca þa dyde, swylce he him forswelgan
wolde.
 25.156.13. Þa ongan se munuc forhtiende & bredetende mid
mycclum stefnum clypian & cweþan: yrnað hider.
 25.156.16. Yrnað hider.
 25.156.17. Forþon þe þes draca wile me forswelgan.
 25.156.18. Þa urnon þa gebroþru þider & nænigne
dracan þær ne gesawon, ac ðone munuc byfiende & brodettendne hi eft
gelæddon to þam mynstre.
 25.156.22. & he þa sona gehet, þæt he næfre of þam
mynstre gewitan nolde, & he þa of þære ylcan tide þurhwunode on
his gehatum.
 25.156.26. & þa swa se munuc geseah for þæs halgan weres
benum him ongæn standan þone dracan, þæt wæs deofol sylf, þam he
ær fylgde & hyrde, þeah þe he hine na ne gesawe.
 26.157.2. Eac ic wene, þæt þis ne sy to forswygienne,
þæt ic ongæt fram þam æþelan were Aptonio, he hit me sæde.
 26.157.5. Se cwæð, þæt his fæder cniht wære
geþread mid þære hreofan adle, swa þæt him eallunga þa hær
afeollon, & seo hyd asweoll, swa þæt heo ne mihte bedyglian þæt
weaxende wyrms & wiðl.
 26.157.10. Þa wæs se cniht onsænded to þam Godes were
Benedicte fram þam ylcan his fæder, & he þa sona æt þam halgan
were onfeng mid eallre hrædnesse þære ærran hæle.
 27.157.18. Ne mæg ic eac þæt swigian, þæt his geongra
me sæde, þam wæs nama Peregrinus.
 27.157.20. Se cwæð, þæt sume dæge wære mid gafoles
neode geneded sum getreowe wer & him nyste nænne ræd.
 27.157.23. Þa gelyfde he, þæt him sylfum þæt an mihte
beon læcedom, gif he ferde to þam Godes were & him sæde, hwylc neod
þæs gafoles hine þreade.
 27.157.28. Witodlice þa com se man to þam mynstre &
þær gemette þæs ælmihtigan Godes þeowan & him þa sæde,
þæt he wære hefiglice geswænced fram his moniendan fore XII
scyllingum.
 27.157.33. Þam se arwyrða fæder andswarode & sæde,
þæt he nanra þinga him sylf næfde XII scillingas.
 27.158.3. Ac þonne hwæþre his wædle he mid liðre
spræce afrefrode & þus cwæð: ga nu ymb twa niht & cum eft,
forþon nu todæge me is wana, þæt ic þe syllan sceall.
 27.158.8. Soðlice in þam twam nihtum he wæs abysgod in his
gebede.
 27.158.10. Þa þe þryddan dæge com eft þider se þe
geswænced wæs mid þæs gafoles manunge.
 27.158.13. Þa semninga ofer þæs mynstres earce, seo wæs
hwætes full, wæron fundene XIII scillingas, & þa het se Godes wer
bringan þa to him & hi þa sealde þam geswæncgtum biddere &
þus cwæð, þæt he ageafe his maniendum þa XII & þone ænne
hæfde him to his agenre nytte.
 27.158.21. Ac nu ic cyrre eft to þam, þe ic ongeat in fruman
þissere bec, swa swa me sædon his forecwedenan geongran, þæt sum wer
wunne on þære hefigestan hatunge his gesacan.
 27.158.26. Þæs læþþu & feondscipe forðweox to
þon swiðe, þæt he sealde þam oðrum swa he nyste attordrincan,
& þeh þe he ne mihte his lif him on gereafian, swa þeah he awænde
eallre þære hyde hiw, swa þæt seo fagung wæs tobræded geond
eallne his lichaman, þæt he wæs geþuht swylce he hreof wære.
 27.159.3. Ac gelæded to þam Godes men Benedicte, he onfeng
hrædlice þære ærran hæle.
 27.159.5. Soðlice sona swa hine gehran se halga wer, he geflymde
ealle þa fagunge þære hyde.
 28.159.7. Eac hit gelamp on þa tid, þe seo wædl wæs
þara andleofna his agnes mynstres missenlicum þearfendum mannum, þæt
þær forneah naht to lafe ne wunode, buton hwylchugu lytel ele .
 28.159.11. Þa se drihtnes wer Benedictus geteohhode, þæt
eall þæt he hæfde on eorðan sealde & dælde, toþon þæt
him wære eft on heofonum eall gehealden.
 28.159.13. He þa forþon þæt lytle, þe þær to lafe
þæs eles wunode, het syllan þam biddendum deacone.
 28.159.15. Þa se munuc, þa þæt hordern heold, gehyrde þa
word þæs hatendan, ac hwæþre he yldode, þæt he þa hæsa
gefyllan nolde.
 28.159.17. Mid þy ymb lytel fæc Benedictus acsode, hweþer
þæt þe he het geseald wære, se munuc him andswarode, þe þæt
hordern heold, & cwæð, gif he þæt sealde, þæt þær
eallunga naht nære to lafe þam broþrum.
 28.159.20. Þa eorre bebead Benedictus oþrum munecum, þæt
hi ut awurpon þurh þæt eahþyrl þæt ilce glæsfæt, in þam
wæs gesewen sum dæl eles to lafe, forþon þe se Godes wer nolde,
þæt þær wære aht to lafe in þam mynstre, þæt ænig man
cweþan mihte, þæt hit wære þurh unhyrsumnysse asparod.
 28.159.24. Þa wæs þæt þus geworden, þæt under
þam ylcan mynstre geonode mycclu neolnes, & seo wæs eall toweaxen mid
mycelnessum þara clifstana.
 28.159.26. Þa witodlice þæt ut aworpene glæsfæt com in
þa stanas, ac swa ansund hit wunode, swylce hit ut aworpen nære, & swa
þæt hit tobrocen beon ne mihte, ne þæs eles naht ut agoten.
 28.160.2. Þa bebead se halga wer, þæt man þæt upp name
swa gesund, swa hit ær wæs, & þæt man þone ele sealde þam
biddendan diacone.
 28.160.4. & þa Benedictus gesomnode þa gebroðru &
beforan heom eallum cidde þam ungehyrsuman munuce for his ungetreownesse
& oferhigdo.
 29.160.7. Þa gefylledre þære cæste he astrehte hine
sylfne mid þam ylcan gebroðrum to his gebede.
 29.160.8. Witodlice in þære stowe, þær Benedictus hine
gebæd mid þam broðrum, wæs sum oferwrigen byden & ælces eles
æmtig.
 29.160.10. & mid þy þe se halga man þurhwunode on his
gebede, þa færinga ongan þæt wrigels þære ylcan bydene for þam
weaxendan ele beon upp ahafen, & þa onstyredum þam wrigelse & up
ahafenum se ele, þe þær weox, feoll ofer þa brerdas þære bydene
& gewætte þone flor þære stowe, þe hi onhlinedon & hi
gebædon.
 29.160.14. & þa Benedictus se Godes þeowa þæt geseah,
he gefylde sona his gebed, & þa hraþe ablan se ele, þæt he na
tofleow geond þone flor, swa he ær dyde.
 29.160.17. Þa eft Benedictus rumlicor lærde & manode
þone ortreowan & þone unhyrsuman broðor, þæt he leornode,
þæt he hæfde geleafan & eadmodnesse.
 29.160.19. Þa se ylca broðor halwendlice geþread him
gesceamode & areodode, forþon þe se arwyrða fæder þæt mægn
þæs ælmihtigan drihtnes mid wundrum gecyþde, þæt he ær mid
his manunga tæhte & sæde.
 29.160.22. Þa næs ofer þæt, þæt æfre ænig
mihte oððe dorste getweogean be his gehatum, se in anre breohthwile for
anum glæsenum fate forneah æmtigum ageaf & ageald mycele bydene
fulle.
 30.160.25. Eac hit gelamp sume dæge, þa þa Benedictus ferde
to þæs eadigan Iohannes cyrican, seo wæs geseted in þæs muntes
heanyssum, him com ongæn se ealda feond sittende on anum mule on læces
ansyne & bær horn & his blodsex.
 30.161.2. & se halga wer acsode þone feond þus cweþende:
hwider wilt þu faran?
 30.161.3. He him andswarode & cwæð: gehyr þu, þæt
ic wylle faran to þam broþrum & him syllan drenc drincan.
 30.161.5. Witoðlice þa ferde se arwyrþa wer Benedictus to his
gebede, & þa gefyldum þam gebede swiþe recene & hraðe he eft
gecyrde to þam broþrum.
 30.161.7. & se awyrgda gast gemette ænne ealdne munuc
wæter hladende.
 30.161.8. Þa geeode he sona in þæne & hine to eorðan
awearp & hine swiðlice geswæncte.
 30.161.9. & þa þa se Godes wer wæs ham gangende fram his
gebede, he geseah þone ealdan munuc swiðe unheorlice & wælgrimlice
fram deofle geswænced.
 30.161.11. Þa sloh he hine æne mid his bradre hand, & sona
he adraf þone awyrgdan feond of þam munece, swa þæt he ne dorste ofer
þæt to þam eft gecyrran.
 30.161.13. Petrus cwæð: ic wolde witan, hweþer þes halga
wer þas mycclan wundru symble begeate mid þy mægne his gebeda, hweþer
þe he hwilum eac hi gegearwode mid þære mihte anre his godan wyllan.
 30.161.16. Gregorius him andswarode: soðlice þa þe Gode
gefeolað mid estfullum mode, þonne hwylc neod beþearf, hi magon
gegearwian þa foretacnu; hwylum hi ægþer gewuniað to donne, þæt
þa wundru, þe hi wyrcað, hwilum hi þa begytað mid heora bene, hwilum
eac hi gedoð of heora mihte.
 30.161.21. Hwilc wundor is þæt?
 30.161.21. We witon, þæt Iohannes se apostol cwæð: swa
manige swa hine onfengcon, he sealde þam mihte, þæt hi wæron Godes
bearn.
 30.161.23. Forðon nu gif hi beoð Godes bearn of heora
mihte, hwilc wundor is þæt, þeah þe hi magon þa foretacenu wyrcan
eac of heora mihte?
 30.161.25. Forþon Petrus se apostol cyðde, þæt ægðrum
gemete þa rihtwisan men gegearwiað þa wundru, se awehte mid his gebedum
þæt deade wif Thabitam, & leorende Annaniam & Saffiram he sealde
& geþreade to deaðe.
 30.161.28. Nis hit na ræded, þæt he gebæde in heora
cwale , ac þæt an, þæt he þreade þa scylde, þe hi þurhtugon.
 30.162.2. Forþon is cuð, þæt hwilum þas wundru þa
halgan mæn doð of heora mihte, hwilum eac gegearwiað of heora bene.
 30.162.5. Mid þy Petrus þysum bufan cwedenum mannum
þrægende heora lif afyrde, & eac þam deadan wife mid his gebedum
hire lif ageaf.
 30.162.9. Witodlice nu ic eac unfealde & gerecce her æfter
twa dæda þæs geleaffullan Godes þeowes Benedictes, in þam openlice
scineþ, þæt he mihte oþer þara gedon of þære onfangenan mihte,
þe he fram Gode onfeng, oþer of his agnum gebedum.
 31.162.18. Sum Gota wæs, þam wæs nama Zalla, se wæs
fylgende þa arrianiscan gedwolan treowleasnesse, se on Totillan dagum
þæs cyninges & on þæra Gotena tidum abarn & aweoll mid þy
bryne þære unmætestan wælhreownesse ongæn þa æfæstan
weras þære æallæcan cyrican, swa þæt gif hwylc preost oþþe
munuc com to him beforan his onsyne, ne eode he nanra þinga cwic fram his
handum.
 31.162.30. Þa sume dæge wæs he onbærned mid þære
hæte his gitsunge & higiende to gestrude manna æhta.
 31.163.1. Þa geswencte he sumne ceorl for his agnum æhtum mid
wælgrimmum tintregum & hine slat & wundode þurh missenlicu witu.
 31.163.5. Þa æt nehstan mid þam witum oferswiðed se ceorl
geandette, þæt he befæste his æhte Benedicte þam Godes þeowe,
& þæt dyde to þon þæt he gelyfde, þæt fram þam
tintregiendan sume þrage wolde seo wællgrimnes gebidan & geyldan,
þæt he on þære hwile eft mihte beon gehyrted.
 31.163.14. Þa sona swa se Zalla gehyrde þone Godes wer
næmnian, he ablan, þæt he na ma ne swencte þone ceorl mid þam
tintregum, ac geband his earmas mid strangum rapum & hine ongan drifan
beforan his horse & het, þæt he him cyþde, hwylc Benedictus wære,
þe his æhta underfeng.
 31.163.22. Þa eode se ceorl beforan þam mid gebundenum earmum
& hine gelædde to þæs halgan weres mynstre & þa hine ænne
gemette sittende & rædende beforan þære dura his cytan.
 31.163.27. Þa to ðam æfterfylgendan & reþgiendan ylcan
Zallan se ceorl cwæð: loca nu, þis is Benedictus se fæder, be þam
ic þe ær sæde.
 31.163.31. Þa locade se leodhata on þone halgan wer mid
weallendum geþohte & mid unwittignysse þæs þweoran modes; he
wende, þæt he mihte þa ylcan brogan him gedon, þe he ær gewunode
oðrum mannum to donne.
 31.164.1. & þa ongan he mid mycclum stefnum clypian &
cweðan oferhygdilice: aris, leofa, aris & agif þises ceorles æhta,
þe þu underfengce.
 31.164.5. To þæs stefne se drihtnes wer hraðe his eagan upp
ahof fram þære bocrædingce & locode on þone.
 31.164.8. & eac sona swa he beseah on þone ceorl, þe
þær wæs gebunden, & his eagan gebigde to þæs earmum,
wundorlicum gemete mid swa mycelre hrædnesse ongunnon þa gewriðenan
rapas of þam earmum toslupan, swa þæt nanra þinga mid ænigre
efestinge mannes hi mihton beon undon & unwriðene.
 31.164.17. & þa se ceorl, þe þyder com gebunden, ongan
semninga þær standan unlysed & unbunden.
 31.164.19. & þa se Zalla feoll to eorðan afyrhted for þam
weorce swa mycelre are & gebigde to þæs halgan mannes fotum þone
sweoran his þære strecan wælhreownesse & hine sylfne þa
befæste þam gebedum þæs arwyrþan Godes þeowes.
 31.164.22. Soðlice se halga wer Benedictus ne aras na fram his
rædingce, ac gecigde his broðra him to & bebead, þæt hi hine
sceoldon þær adune niman & to him gelædan, þæt he onfenge his
bletsunge.
 31.164.25. & þa þone Gotan to him gelædedne Benedictus
lærde & manode, þæt he scolde gestillan fram þære wedunge
& ungewittignesse swa mycelre wælhreownysse.
 31.164.27. & þa gebrocen & oferswiðed se Gota him onweg
gewat & ne dorste ofer þæt nan þing biddan æt þam ceorle,
þone þe se Godes wer na gehrinende ac onlociende ær alysde &
unband.
 31.164.30. Geseoh nu, Petrus, þæt þis is þæt ic þe
ær sæde, þæt þa þe þam ælmihtigan Gode hiwcuþlicor &
freondlicor þrowiað, hwilum eac magon wyrcan wundru of heora agenre mihte.
 31.165.2. Nu se halga wer Benedictus wæs sittende æt his
rædingce & forsette þa reðnesse þæs ondryslican Gotan.
 31.165.3. He tolysde & unband mid his eagum þa rapas &
þa cnottan þara bænda, þa getugon tosomne þa earmas þæs
unscyldigan ceorles, & he gecyþde mid þære ylcan hrædnesse his
wundres, þæt he of þære mihte, þe he æt Gode onfeng, on him
hæfde, þæt he swylc mihte wyrcan.
 31.165.7. & eac eft ic her beneoðan to geþeodde &
gecyþde, hulic wundor & hu mycel he mihte mid his gebedum begytan.
 32.165.10. Sume dæge he wæs ut farende mid þam broþrum to
þæs landes weorce.
 32.165.11. Þa bær sum ceorl in his earmum his forðferdan
suna lichaman.
 32.165.12. He wæs byrnende & hatiende for þam heafe
þære asteopnesse.
 32.165.13. & þa he com to þam mynstre & acsode
Benedictum þone fæder, & mid þy þe þam wæs gesæd, þæt
se ylca fæder wunode uppon lande mid þam broðrum, þa sona awearp he
þæs deadan sunu lichaman beforan þære duru þæs mynstres, &
mid sare gedrefed he swiþe hraðe ongan yrnan, to þon þæt he wolde
findan þone arwyrðan fæder Benedictum.
 32.165.18. Soþlice on þa ylcan tid se Godes wer ham cyrde mid
þam broðrum fram þam weorce þæs landes.
 32.165.19. Sona se astypta ceorl locode on þone, he ongan clypian
& cweþan: agif me minne sunu, fæder.
 32.165.21. Agif me minne sunu.
 32.165.21. Þa sona se Godes wer Benedictus for þissere stefne
gestod & þus cwæð: cwyst þu, þæt ic þe þinne sunu on
gename?
 32.165.23. He him andswarode & cwæð: he is dead; ac cum
& hine eft awece.
 32.165.24. Sona swa se Godes wer þæt gehyrde, he wæs
swiðe geunrotsod þus cweþende: gewitaþ fram me, broðru, gewitaþ.
 32.165.25. Næron þis na ure weorc, ac hit wæron þara
haligra apostola.
 32.165.26. To hwan wyllað we on us alecgan & gefætan þa
byrþene, þe we aræfnan ne magon?
 32.166.1. & he swa þeah se ceorl þurhwunode in his bene,
þane genydde swyþlic sar, to þon þæt he þa swor, þæt he nolde
þanon gewitan, buton he him his sunu of deaþe awehte.
 32.166.3. Sona se Godes wer acsode hine, hwær he wære.
 32.166.4. He him andswarode & cwæð: loca nu, his lichama
ligeð æt þæs mynstres duru.
 32.166.5. Þa com se Godes wer þyder mid þam broðrum &
þær his cneowu gebigde & gehleonode ofer þæs cildes lichaman,
& eft arisende he aþenede his folmas upp to heofonum þus cweþende:
drihten, ne loca þu na to minum synnum, ac sceawa þone geleafan þisses
mannes, þe biddeþ, þæt his sunu sy aweht of deaþe, & agif þa
sawle in þysne lichaman, þe þu him on gename.
 32.166.11. Uneaþe Benedictus in his gebede þa word gefylde,
ær þon þe eft cumendre þære sawle eall se lichama þæs cnihtes
acwacode, swa þæt wæs æteowed þam eagum eallra þara manna, þe
þær æt wæron, þæt he brodette byfiende mid wundorlicre
styrunge.
 32.166.14. Sona þæs hand genam Benedictus & hine sealde
his fæder swa lifigendne & swa gesundne, swa he ær wæs.
 32.166.16. Cuð þæt is, Petrus, þæt þes halga man
næfde þis wundor in his agnum anwealde, ac he forþ astreht abæd æt
Gode, þæt he hit mihte gedon & gegearwian.
 32.166.18. Petrus cwæð: openlice hit is cuþ, þæt hit is
eall swa swa þu hit segst, forþon þa word, þe þu ær beforan
sædest, þu nu mid þam wise gecyþest.
 32.166.20. Ac ic þe bidde, þæt þu me sægce, hweþer
þa halgan weras magen abiddan eall swa hwæt swa heo biddað & begytan
eall þæt hi gewilniað.
 33.166.23. Gregorius him andswarode: hwylc man la, Petrus, byþ
æfre on þysum life betera & healicra þonne Paulus se apostol, se for
his lichaman stihtunga þriwa bæd drihten & þehhwæþre ne mihte
begytan þæt he wolde?
 33.166.26. & of þære wisan eac is nydþearf, þæt ic
þe secge be ðam arwyrðan were Benedicte, þæt sumu wise wæs, þe
he wolde gefyllan, ac he ne mihte.
 33.167.2. Soðlice his swuster, þære nama wæs Scolastica,
seo wæs gehalgod þam ælmihtigan drihtne of þære tide hire
cildhades, & heo gewunode, þæt heo ælce geare æne com to þam
breðer Benedicte, & þa to ðære se Godes wer ferde naht feorr butan
þam gæte þæs mynstres.
 33.167.6. Þa sume dæge ferde hire se arwyrða broðor mid
his geongrum & com hire to, swa swa his þeaw wæs.
 33.167.8. & hi eallne þone dæg gelæddon in Godes
herenesse in þam gespræce þære halignysse.
 33.167.9. & þa þa eallunga þære nihte þeostru heom
onsæton & feollon, samod to mete.
 33.167.11. & þa gyt þa hi sæton æt þære mysan
& betwyh heom þa halgan gespræcu spræcon, seo lætere & seo
ufore tid þa gyt forþ teah, þa seo ylce nunne seo Godes fæmne
Benedictes swuster bæd hine & þus cwæð: broðor, ic þe bidde,
þæt þu me þissere nihte ne forlæte, ac þæt wit sprecan unc
oþ morgen hwæthugu be þam gefean þæs heofonlican lifes.
 33.167.16. Benedictus hire andswarode & cwæð: hwæt is
þæt, swuster, þæt þu spycst?
 33.167.17. Ne mæg ic ne nylle nanra þinga þas niht wunian
butan mynstre.
 33.167.18. Soðlice in þa tid swa mycclu smyltnes wæs
þæs heofones, þæt in þære lyfte næs nan genip ne wolcen
æteowed.
 33.167.19. Þa seo halige nunne sona swa heo gehyrde þa word
þæs wyrnendan broðor, heo alegde hire handa & sette þa fingras
tosomne ofer þa mysan & ge bigde hire heafod in þa handa &
geornlice wæs biddende þone ælmihtigan drihten.
 33.167.23. Mid þy swa heo ahof þæt heafod upp of þære
mysan, swa mycel mægn ligetslehta & þunurrade & swa mycel
yðgiung & regnes gyte þær forþ com, þæt hi ne mihton þone
fot onstyrian ne Benedictus se arwyrþa wer ne eac þa broðra, þe mid him
wæron, ofer þa þyrxwolde þære stowe, þe hi on sæton.
 33.167.27. Witodlice seo halige nunne gebigde þæt heafod in
þa handa & ageat on þa mysan þone flod hire teara.
 33.168.1. Þurh þa tearas heo geteah to regne þa smyltnesse
þære lyfte, & naht late þæs seo yþgung þæs regnes wæs
cumen æfter hire gebede.
 33.168.3. Ac swa mycclu wæs seo geþwærnes hire gebedes
& þæs regnes, þæt eallunga heo ahof þæt heafod of ðære
mysan samod mid þære þunorade.
 33.168.5. Þæt we magon swutollice ongytan, þæt þæt
wæs an brehtmhwil, þa heo þæt heafod upp ahof, & se regn ofdune
feoll.
 33.168.7. Þa se Godes wer Benedictus geseah betwyh þam
ligetslehtum & þunorradum & yðgiunge þæs unmætan regnes,
þæt he ne mihte ham faran to mynstre.
 33.168.9. Þa ongan he seofian & geunrotsod cweþan: arie
þe, min swuster, se ælmihtiga God.
 33.168.10. Hwæt is þis, þæt þu dydest?
 33.168.10. Heo him andswarode: gehyr nu, ic bæd þe, & þu
noldest me gehyran.
 33.168.11. Þa bæd ic minne drihten, & he me gehyrde.
 33.168.12. Ga nu forþon ut, gif þu mage, & gewit þe to
mynstre fram me forlætenre.
 33.168.13. Soþlice he ne mihte na gan ut of þam huse for þam
ungewydere, ac þa gewunode genyded in þære stowe, se þe his sylfes
wyllan þær ær wunian nolde.
 33.168.15. & swa hit wæs geworden, þæt hi þa tugon
& læddon ealle niht þurh wæccende & gereordon hi sylfe mid
neahfealdlicre gesægne þurh þa halgan spræcu þæs gastlican
lifes.
 33.168.18. For þære wisan ic sæde ær, þæt he wolde
hwæthugu þæs gedon, þæs þe he gedon ne mihte.
 33.168.19. Forþon gif we sceawiað þæt mod þæs
arwyrðan weres Benedictes, þonne ne byþ us nænig tweo, þæt he
wolde, þæt seo ylce smyltnes þæs wederes þurhwunode, in þære
þe he ongan ærest feran.
 33.168.22. Ac þa wið þon þe he wolde he gemette þæt
wundor of þæs wifes breoste in þæs ælmihtigan Godes mægne.
 33.168.24. Nis hit nænig wundor, þæt in þa tid þæt
wif gestrangode ma þonne he, seo þe lange ær gewilnode to Gode, þæt
heo hire broður gesawe.
 33.168.26. Forþon æfter Iohannes stefne God is seo soðe
lufu, þy for his þam swiþe rihtwisan dome heo mihte ma begytan &
abiddan, forþon heo ma hine lufode.
 33.168.28. Petrus cwæð: ic þe andette, þæt me licað
swyþe wel þæt þu sægst.
 34.169.1. Gregorius him andswarode: mid þy hit gelamp oþre
dæge, þæt seo arwyrðe fæmne gewat hire to hire mynstres cytan,
& se Godes wer him eft gecyrde to his mynstre.
 34.169.3. Þa gelamp hit ymb þreo niht þæs, þæt
Benedictus stod in cytan, & upp ahafenum his eagum in þa lyft he geseah
þære ylcan his swuster sawle utgangende of hire lichaman in culfran
ansyne, & þæt heo gesohte heofones deogolnesse.
 34.169.10. & he þa wæs efengefeande hire mycclan wundres
& dyde þancas þæs ælmihtigan Gode on ymnum & lofsangum, &
he sæde þam broðrum & bodode hire forðfore.
 34.169.15. Eac he sænde sona þa, to þon þæt hi brohton
hire lichaman to þam mynstre & hine alegden in þa byrgene, þe he him
sylfum ær geteohhode & geworhte.
 34.169.19. Þa gedonum hit gelamp, þæt þara mod, þe
symble wæron in Godes lufan, eac swylce heora lichaman næron todælde
in byrgenne.
 35.169.26. Eac hit gelamp in sume tide, þæt Seruandus se
diacon & abbud þæs mynstres, þæt wæs getimbred iu fram Liberio
þam ealdormen in þam dælum Suþlangbeardena, se deacon hæfde him to
þeawe, þæt he com geneahhe mid geneosunge gife to þam halgan were
Benedicte.
 35.170.3. & he geneahhe geneosode his mynstres, to þon
þæt hi sænden heom betweoh þa wynsuman word þæs ecan lifes &
þone swetan mete þæs heofonlican eþles.
 35.170.8. Þeah þe hi þa gyt þone fulfremedlice geseonde ne
mihton þicgan, hi hine huru sworettende & geomriende hwæthugu
onbyrgdon, forþon þe se ylca wer fleow & wæs gefylled mid lare
þære heofonlican gife.
 35.170.14. Mid þy þa wæs seo tid heora ræste &
stilness beddes, Benedictus se arwyrða wer gestaþolode hine sylfne in þam
uferan dælum þæs torres, & Seruandus se diacon gestaþelode hine
in þam neoðeran dælum þæs ylcan torres.
 35.170.21. Witodlice in þære stowe fram þam nyþeran
dæle in to þam uferan wæs samodgang þurh gewisne upstige.
 35.170.24. Soðlice beforan þam ylcan torre wæs swiþe rum
hus, in þam hyra ægþres þenas hi gereston.
 35.170.27. Mid þy se drihtnes wer Benedictus fore com &
behogode þa tide þæs nihtlican gebedes, he gefealh his wæcce, &
þa oðre broðra hi reston.
 35.170.31. He wæs standende æt þam ehþyrle &
gebiddende him to þam ælmihtigan drihtne, & þa semninga on þa tid
þære stillan nihte he wæs forð lociende & geseah ufan onsended
leoht & aflyman ealle þa þeostru þære nihte & swa mycelre
beorhtnesse scinan, þæt þæt leoht wæs beorhtre þonne dæges
leoht, þæt þær lymde betwyh þam þeostrum.
 35.171.7. Eala þæt swiðe wundorlicu wise in þissere
sceawunge wæs æfterfylgende, forþon, swa swa he sylfa æfter þam
sæde, þæt eac eall þes middaneard swa swa under anum leoman þære
sunnan wære gegaderod & gelæded beforan his eagum.
 35.171.14. & se arwyrða fæder Benedictus, þa þa he
gefæstnode þa geornfullan gesihþe his eagena in þam leoman þæs
scinendan & þæs wlitegan leohtes, þa geseah he Germanes sawle
þæs biscopes Capuane þære cæstre in fyrenum clywene fram ænglum
beon berende in þone heofon.
 35.171.22. Þa wolde he begytan him sylfum sumne gewitan swa
myccles wundres.
 35.171.25. He cigde Seruandum þone deacon tuwa & þriwa mid
genemdum naman & mid mycelnysse his cleopunge swa myccles & swa
arwyrþes weres.
 35.171.31. Þa stah he upp & forþ locode, & þa geseah
he mycelne dæl þæs leohtes.
 35.171.34. Þam deacone wafiendum for þus mycclum wundre se
Godes wer Benedictus him sæde æfter endebyrdnysse ealle þa wisan, þe
þær gedone wæron.
 35.172.4. & þa sona in Cassinum þære stowe he onbead
þam æwfæstan were Theoprobo þæt, þæt he onsænde þære
ylcan niht man to Capuanan þære byrig, & þæt he sylf ongeate
& eft þider gebude, hwæt geworden wære be Germane þam biscope.
 35.172.11. Þa wæs þæt swa gedon, þæt þone
arwyrþestan wer Germanum þone biscop se ærendraca, þe þider
onsænded wæs, gemette þa forðferedne.
 35.172.15. & he þa acsiende smeaðancollice ongeat, þæt
on ða ylcan tid wæs þæs biscopes forðfore, þe se drihtnes wer
oncneow his upstige to heofonum.
 35.172.20. Petrus cwæð: swiðe wundorlic wise þæt is
& eac swiþe to wafienne þis, þæt her gecweden is, þæt beforan
his eagum swa swa under anum leoman eall middaneard wære gegaderod & to
him gelæded, swa swa ic næfre ær næs ongytende.
 35.172.27. Ne furþon gyt ic andswarian ne can, swylcre
ændebyrdnesse & on hwylc gerad þæt beon mæg, þæt eall
middaneard sy gesewen fram anum mæn.
 35.172.32. Gregorius him andswarode: nim þe nu fæste, Petrus,
þæt ic sprece; forþon þære sawle, þe gesyhð hire scyppend,
þynceð swiþe nearu ælc gesceaft.
 35.173.3. Þeah þe heo lytles hwæt geseo of þam leohte
þæs scyppendes, hire þynceð sceort eall þæt þær gesceapen
byþ, forþon þe in þam leohte þære incundan gesihþe þæs
modes sceat byð toleoðod & swa swiðe byð tobræded & aþened
in Gode sylfum, þæt hit byþ ufor eallum middanearde, & seo sawl sylf
þæs geseondan byð eac ofer hi selfe.
 35.173.13. & þonne heo byþ genumen in þæt Godes leoht
ofer hi sylfe, heo byþ gebræded in ðam inran dælum, & þonne heo
besyhð under hi sylfe, heo ongyteð hi upp ahafene, & hu lytel &
sceort wæs, þæt þe heo ne mihte ymbfon & oncnawan, hulic þæt
wæs, þa þa heo on lichaman wæs gehæfd & gehyned.
 35.173.23. Soðlice se halga wer Benedictus locode on þæt
fyren clywen, & swylce he geseah ænglas to heofonum hweorfende, buton
tweon ne mihte he þas geseon & sceawian buton in Godes leohte.
 35.173.28. Hwylc wundor is þæt forþon, þeah þe he gesawe
þisne middaneard beforan him sylfum gegaderodne, se þe wæs upp ahafen
ofer þisne middangeard in þam leohte his modes?
 35.173.34. Soðlice þæt þær gecweden wæs, þæt
eall þes middangeard wære gegaderod beforan his eagum, nis hit na þy
gecweden, þæt heofon & eorðe wære tosomne getogen, ac þæs
geseondan mod wæs tobræded.
 35.174.6. Þa þa þæt mod wæs to Gode genumen &
gegripen, buton earfoðnyssum him mihte gesewen & gesceawod beon eall
þæt þe beneoþan Gode wæs.
 35.174.10. Forþon in þære sceawunge, seo acsung þæs
utran, wæs þæt inre leoht in þæs halgan weres modese; þæt
leoht þæs geseondan mod Benedictes genam to þære uferan wisan
þære gastlican sceawunge & him gecyþde, hu nearwe & hu ænge
wæron ealle þa neoþeran gesceafta.
 35.174.18. Petrus cwæð: me sylfum þynceð, þæt ic na
ne ongyte fornytlice & nydþearflice þa word, þe þu sædest, þa
þe þin gerecenes & gesægn weox swa swiðe forð fram minre
lætnysse & dysegan swongernesse.
 35.174.24. Ac forþon þe þu þas sweotollice minum andgytum
ingute, ic þe bidde nu gyt, þæt þu eft gehweorfe to ændebyrdnesse
þissere gesægne.
 36.174.27. Gregorius him andsworode: me lysteþ, Petrus, þæt
ic nu gyt sæcge fela be þam arwyrðan fæder Benedicte, ac sume his
wisan fyrwetgeornlice ic forgange & forlæte, for ic þæncende efste
to þam dædum & wundrum oþra æþelra wera.
 36.174.30. & swa þeah ic nelle, þæt þe þis bedeoglie
& sy bemiðen, þæt se Godes wer Benedictus betwyh swa manegum
wundrum, for þam he wæs mære in þysum middanearde, eac swylce he scan
ungneþelice mid þy wordum þære halgan lare.
 36.175.2. Soðlice he awrat þara muneca regol mid healicum
gewrite & mid torhtum & swutolum wordum.
 36.175.4. Swa hwylc swa wile smeaþanclice þæs þeawas &
his lif ongytan, he mæg in þære ylcan gesetnesse & lare his regoles
findan & ongytan his lareowdomes dæde, forþon þe se halga wer nanum
gemete ne mihte ne nolde on oðre wisan læran on oðre he sylf lifde.
 37.175.8. Soþlice þy ylcan geare, þe he leorende wæs of
þisum life, he cyþde & sæde þone dæg his þære halgostan
forðfore sumum þam gingrum, þe mid him lifdon & drohtodon, &
sumum þam, þe feorr wunedon on oðrum stowum.
 37.175.11. He sæde þam andweardum, þæt hi mid swigunge
sceoldon helan þæt þe hi gehyrdon, & he sæde þam æfweardum,
hwæt þam to cyþnesse wære & hulic tacen, þonne his sawl of
þam lichaman ferde.
 37.175.14. Soðlice ær þam syxtan dæge his ændes he
het, þæt him wære his byrgen untyned, & he þa sona wæs
geþread mid fefre & ongan mid grimre hetan beon geswenced.
 37.175.16. Þa ælce dæge weox se ece, & seo adl
hefegode, & þa on þam syxtan dæge he het his gingran hine beran to
his gebedhuse, & þær he cyðde his ænde & getrymede mid
þære onfangennesse þæs drihtenlican lichaman & blodes.
 37.175.20. & he þa wreþiende þa tydran limu betwyh his
gingrena handum upp aræhtum his agnum handum in þone heofon gestah &
alet þone ytemestan gast & ferde betwyh þam wordum his gebedes.
 37.175.22. Witodlice on þam dæge wæs æteowed anre &
naht ungelicre gesyhðe onwrigennes twam broðrum be þam halgan were
oðrum wuniendum in þam ylcan mynstre & oðrum feor wuniendum on oþre
stowe.
 37.175.25. Hi gesawon begen, þæt an scinende weg & lyxende
wæs astreht mid godwebbenum pællum & unarimdum leohtfatum ymbseted
& mid rihtre stige eastweardes wæs aþæned to heofonum fram
Benedictes cytan.
 37.176.3. & ofer þam wege wæs standende swiðe beorht wer
mid arwyrðlicum gegyrelyn, se acsode þa broðra, hwæs weg þæt
wære, þe hi sceawedon.
 37.176.5. Hi andetten, þæt hi nyston.
 37.176.6. Se beorhta wer cwæð to þam: þis is se weg, on
þam drihtnes deorling Benedictus gestah to heofonum.
 37.176.7. Þa witodlice, swa swa þas forecwedenan þegnas
gesawon þæs halgan weres forðfore, swa eac þa æfweardan hi
ongæton of þam tacne, þe heom wæs ær foresæd.
 37.176.10. Soðlice Benedictus wæs bebyrged in ðære cyrcan
þæs eadigan fulluhteres Iohannes, þa he sylf getimbrode, þær he
towearp Apollones wigbed þæs hæþenan godes.
 37.176.12. Se eac nu gyt todæg scineþ mid wundrum in þam
ylcan scræfe, þe he ær bliþe eardode alæded fram oþrum mannum,
gif þæt findeþ æt him & abædeþ se geleafa þara, þe hine
biddað.
 38.176.16. Witodlice niwan wæs geworden seo wise, þe ic nu
secgan wille, þæt sum wif wæs afangen of hire mode, þæt heo
eallunga forleas hire gewit & andgyt, & þa weallode wide dæges
& nihtes geond þa muntas & þa dena, geond þa wudas & þa
feldas, & þæt an, þæt heo þær gereste, þær hi seo
werignes genydde, þæt heo restan sceolde.
 38.176.21. Þa sume dæge, þa þa heo swa widgal swiðe
dwolode, heo becom unmyndlinga to þam scræfe þæs eadigan weres &
þæs arwyrðan fæder Benedictus.
 38.176.23. & heo þa þær wunode ingangende, swa swa heo
nyste.
 38.176.24. Þa wæs þæt þus geworden, þæt on morgene
heo uteode mid swa halum & gesundum andgyte, swylce heo næfre ænig
ungewit oððe unhæle hire heafodes næfde.
 38.176.26. & heo þa þurhwunode on ealle tid in þære
ylcan hæle, þe heo þær onfeng.
 38.176.27. Petrus cwæð: hwæt cweþað we la, hwæt
þæt sy, þæt we full oft ongytaþ, þæt hit þus byð eac in
ðam mundbyrdum haligra martyra, þæt hi na ne cyðað swa manige
fremsumnesse þurh heora lichaman, swa hi ful oft god eowiað þurh heora
reliquias, & þær hi wyrcað full oft maran wundru, þær hi na ne
licgaþ ne ne restað þurh hi sylfe?
 38.177.4. Gregorius him andswarode: þær þa halgan martyras
licgað in heora lichaman, nis nænig tweo, þæt hi magon manige
foretacnu æteowian, & hi eac swa doð, & hi cyðað unarimedlice
wundru þam, þe hi secað mid clænum mode.
 38.177.8. Ac forþon hit mæg beon tweod fram tyddrum &
unstrangum modum, hwæþer hi syn þe ne syn þær andwearde, us is to
gehyrenne þær hit cuþ is, þæt hi ne beoð ne selfe on heora
lichaman.
 38.177.10. Ac þær is nydþearf, þæt hi æteowian maran
wundru, þær þæt tydre mod tweoð be heora andweardnysse; ac þara
manna mod, þe in Gode fæst byð, swa myccle ma hit hæfð þæs
geleafan geearnunge, swa myccle hit ma wat, þæt þa martyras þær in
heora lichaman ne licgaþ & þonne hwæþre næron wana fram
þære gehyrnesse, þæt hi ne gehyran þa, þe hi biddað æt þam
lichaman mid clænum geþohte.
 38.177.16. Be þon eac seo soðfæstnes sylf cwæð,
þæt is Crist, to þon þæt he geecte þone geleafan his gingrum: gif
ic onweg ne gewite, þonne ne cymð na to eow se frofergast.
 38.177.19. Soþlice we witon, þæt us is cuð, þæt se
frofergast symble forð gæþ of þam fæder & þam suna; for hwon
cwæð se sunu, þæt he wolde onweg gewitan, to þon þæt se halga
gast come, se næfre ne gewat fram þam suna? ac forþon þe þa gingran
sceawiende drihten in lichaman heom symble lysteþ þisne geseon mid heora
lichamlicum eagum, forþon to þam wæs rihtlice gecweden: nymþe ic
heonan gange, se frofergast ne cymþ to eow.
 38.177.25. Emne swylce hit openlice gecweden wære: gif ic ne
ateo fram eow þone lichaman, þonne ne gecyþe ic na, hwylc seo lufu is
þæs halgan gastes, & gif ge ne forlætaþ, þæt ge me
lichamlice sceawian, ne geleorniað ge næfre, þæt ge me gastlice
lufian.
 38.177.29. Petrus cwæð: me licað wel þæt þu
sægest.
 38.178.1. Gregorius him andswarode: us is nu hwæthugu to
blinnenne & to gerestenne fram þissere spræce, to þon gif we
higiað to oþra æþelra wera wundrum þa to gereccanne & to
asecganne, we þonne nu sume hwile þurh swigunge geedniwian ure mægn eft
to sprecanne.
 38.178.5. & æfter þissere onginneþ seo þridde, seo is
eac mid haligra wera wundrum geglængced & getrymed mid heora twegra
gespræce.

END_TEXT
START_TEXT

GDPref and 3 (C)
B9.5.5.
Gregory the Great, Dialogues, Preface and Book 3: Hecht 1900-7, 179-259.



 0.179.1. Her onginneð se þridda flod of ðam neorxnawanglican
wylle, þe þurh þone gyldenan muþ forð aarn þæs halgan papan
& biscopes sancte Gregories, þone Romane for þæra fægran worda
gyfe Os Avrevm nemniað.
 0.179.4. On þam flode he wæs sprecende be haligra manna
wundrum & þeawum, swa he ær dyde on þam ærrum bocum, & þus
wæs cweþende: Nu ic þus swiðe behealde þa neahfædras, þe mid us
wæron, maran & geþungenran manna dæda ic forlet, swa þæt me
þynceþ of gemynde beon Paulines wundor Nolane burge biscopes, se manige
mæn þara, þe ic gemunde, ægþer ge on tida gegange ge eac on wundrum
oferþeah.
 1.179.11. Þurh witena sægena us gecyðde se mæra nama
& þa wundorlican weorc þæs arwyrðan weres Paulines, þara witena
gesægene, þe be him sægdon, ic mæg gelyfan, efne swa ic hit mid
minum eagum gesawe.
 1.179.14. Hit gelamp in þam dagum, þa þa Wandale swiþost
ricsodon, þæt forhergod wæs Langbeardna rice, & manige men wæron
alædde of þam lande in Affricaland, se drihtnes wer Paulinus gesealde
wædligendum mannum eall, þæt ðe to his biscoprices bryce belamp.
 1.179.18. & þa he nawiht næfde, þe he mihte biddendum
sellan, þa sume dæge com to him an wydewe, seo sæde him, þæt hire
sunu wære gelæded in hæftnyde fram Wænla cyngces aðume, &
bæd þone Godes wer, þæt he hire his wliteweorþ gesealde, þæt
heo mihte hire sunu mid alysan, gif þæt his hlaford onfon wolde & hire
geunnan, þæt he eft mid hire ham gecyrde.
 1.180.2. Ac se Godes wer georne sohte, hwæt he mihte syllan
þam biddendum wife & nawiht ne funde mid him buton hine sylfne.
 1.180.4. Þa andswarode he þam biddendum wife & cwæð:
nat ic hwæt ic þe sylle elles buton me sylfne.
 1.180.5. Nim me & sæge, þæt ic þin rihtþeowa sy,
& syle me on þeowdome for hine, þæt þu þinne sunu eft onfo.
 1.180.7. Þa heo þis gehyrde of þam muþe swa myccles weres,
heo wende, þæt hit ma wære bysmrung þonne efensargung.
 1.180.9. & he þa, swa swa he wæs se getingesta wer &
mid utancumenum brocum oft gelæred, þæt tweogende wif hraðe oncneow,
þæt heo him ne gelyfde, & he þa cwæð: ne tweo þu na, þæt
þu sylle þisne biscop on þeowdome, to þon þæt þu þinne sunu
eft onfo.
 1.180.12. Hi þa ferdon butu ætsomne to Affricalande, &
þa forð gangendum þæs cyninges aðume, þe hire sunu hæfde, him
ongæn gearn seo wydewe & hine ærest bæd, þæt he hire sunu
alyfde.
 1.180.15. Þæt þa se ælþeodiga wer, se þe wæs
aþunden mid oferhigde & onblawen mid þy gefean þissere gewitendan
gesælignysse, nalæs þæt an, þæt he forseah to donne, þæt
heo hine bæd, ac eac forhogode hit gehyran.
 1.180.18. Heo þa þæt wif hraðe cwæð æfter þan to
him: geseoh, þæt ic þe sylle þysne man to gehwearfe for hine.
 1.180.20. Gedo me þæt an to are, agif me minne agene sunu.
 1.180.21. & þa þa he geseah þone biscop fægerne on
ansyne, þa acsode man hine, hwylcne cræft he cuðe.
 1.180.22. Him þa se drihtnes wer Paulinus andswarode &
cwæð: ne can ic nænigne oþerne cræft buton þone, þæt ic
mæg wyrta wel begangan.
 1.180.24. Þæt þa se hæþena wer swiþe lustlice onfeng,
þa þa he gehyrde, þæt he gelæred wæs wyrta to begangenne, &
onfeng hine him to þeowan & agæf þære wydewan hire sunu, &
sona swa heo hine hæfde, heo hire ham gewat fram Affricalande, &
Paulinus onfeng þa nytte þæs wyrtgeardes.
 1.180.28. & þa þa se ylca cyningces aðum gelomlice eode
in þone wyrtgeard & sumra wyrta acsode þone his wyrtweard, þa gecneow
he, þæt he wæs swiþe wis man.
 1.181.1. & þa ongan he his freond & his geferan bebugan
& gelomlice sprecan wiþ þone his wyrtweard & hine ongan wel his
wyrta lystan.
 1.181.3. Þam gewunode Paulinus dæghwamlice bringan to beode
grene wyrta wel stincende & onfangenum hlafe eft hweorfan to þære
gymingce his wyrtgeardes.
 1.181.5. & þa þa he þis wel lange gedyde, þa sume
dæge he spræc to his hlaforde & þus cwæð on dygolnysse: geseoh
hwæt þu do & fela sceawa hu sceole geseted beon Wændlarice,
forþon þe þes cyning under eallre hrædnesse swyltað.
 1.181.8. Þa he þis gehyrde, he hit þam cyningce ne forhæl,
forþon þe he synderlice wæs gelufod fram him, ac he him sæde, hwæt
he gehyrde æt his þam wisan wyrtwearde.
 1.181.11. Þa þa se cyning þis gehyrde, he sona cwæð: ic
wolde geseon þisne man, þe þu me big sægst.
 1.181.12. Him þa his aðum & Paulinus hwilena hlaford
andswarode & cwæð: grene wyrta he is gewunod me to bringanne; þonne
gedo ic, þæt he þa to ure mysan bringeð, þæt þu oncnawest,
hwylc he is, se þe me þis sæde.
 1.181.15. Þa wæs geworden, þæt se cyning sæt æt his
mete.
 1.181.16. Þyder com Paulinus & brohte of his weorce gehwylce
grene & wel stincende wyrta.
 1.181.17. Þa se cyning him færinga on beseah, eall he acwacode
& cwæð to his hlaforde, þe him wæs þurh his dohtor on
mægrædenne: soþ þæt is, þæt þu æt þysum men gehyrdest;
& ic þe nu secge deogollice, þæt ic þe ær ne gesæde .
 1.181.21. Witodlice nu toniht on swefne ic geseah rice deman on
heahsetle sittan ongæn me, betwyh þam ic geseah þisne ylcan sittan,
& þæt anweald mines rices, þe ic gefyrn onfeng, þurh heora dom hit
me is of genumen.
 1.181.24. Ac acsa þu, hwæt he sy; witodlice ne wene ic ne
þysne wer swa mycelre geearnunge swa swiþe beon þissere worulde man, swa
swa we wenað.
 1.181.26. He þa þæs cyngces aþum cigde Paulinum on sundor
& acsode, hwæt he wære.
 1.181.27. Him þa se drihtnes wer andswarode & cwæð: ic
eom þin þeowa, þone þu to gehwearfe name for þære wydewan sunu.
 1.181.29. & þa hine georne bæd, þæt he sæde,
hwæt he on his cyðþe wære, nalæs hwæt he þær wære,
& þis he sohte æt him mid gelomlicre acsunge & halsunge.
 1.181.31. He þa se Godes wer genyded mid mycclum halsungum ne
mihte læng wiþsacan, hwæt he wæs, ac sæde him & cwæð: ic
eom biscop.
 1.182.2. Þa þa his hlaford þæt gehyrde, he him swiðe
ondred & him eadmodlice bead & cwæð: bide swa hwæt swa þu
wille, þæt þu mage to þinum lande mid mycelre gife eft hweorfan fram
me.
 1.182.5. Þa cwæð se drihtnes wer to him: an lufu is, þe
þu miht me gegearwian: þæt þu forlæte to me ealle þa mæn, þe
on minum biscoprice gehergode wæron.
 1.182.7. & hi þa sona ealle wæron geacsode in
Affricanalande & wæron gelætene for þære eadmodnysse þæs
arwyrðan weres Paulines in his anweald.
 1.182.9. & he þa het ealla heora scipu, þe hi on sceoldon
feran, mid hwæte gehlæstan.
 1.182.10. & þa æfter feawum dagum Wændla cyning
forðferde, swa him se Godes þeowa Paulinus ær beforan sæde.
 1.182.12. & þa wæs þæt swa geworden, þæt se
Godes wer, þe hine ænne in Cristes bysene to sumre hwile in þeowdom
sealde, þæt æfter fæce mid manigum gefreod eft ham gehwyrfde.
 1.182.15. Petrus him andswarode: nu me gelamp, þæt ic þæt
gehyrde, þæt ic æfterhyrgan ne mæg, & ma me lysteþ wepan
þone sæcgan.
 1.182.17. Gregorius him andswarode: be þæs ylcan Paulines
forðfore is awriten, þæt he wæs gehrinen mid sidwærce & þurh
þæt to his ænde gelæded, þæt eall his mynsterstede full
fæste gestod, buton þam gebedhuse anum, in þam he læg seoc;
gewordenre eorðstyrene eall hit abifode, & ealle, þe þær æt
wæron, mid swyðlicum brogan astyrede.
 1.182.22. & þa wæs alysed seo halige sawl of þam
lichaman.
 1.182.22. & þa wæs geworden, þæt mycclu fyrhtu geeode
on ealle, þa þe Paulines ænde gesawon.
 1.182.25. Nu þonne gif þu wille cume wit to þam utran
wundrum, þara fela us syndon cuðe, & ic geleornode fore sægne
æfæstra wera.
 2.182.28. Hit gelamp in þam dagum Gotena rices, þa þa
Iohannes se eadegosta wer & papa þissere Romaniscan byrig ferde to
Iustine, þe þa wæs Rome hlaford, & he becom to Chorinthia þære
cæstre, þa wæs him an hors þearf, þæt man him funde, þæt he
mihte on sittan.
 2.183.3. Þa þæt geacsode sum æþele man & brohte him
his hors, on þam gewunode his wif for mycelre stilnesse on sittan, on
þæt gerad, þonne him man oþer his lic hors findan mihte, þæt man
þæs wifes hors ham asende.
 2.183.6. & þa wæs geworden, þæt se foresprecena wer
to þære gecwedstowe wegendum þam ylcan horse wæs gelæded; sona swa
he oþer gemette, ham he asænde þæt, þe him gelæned wæs.
 2.183.8. & þa þa þæt wif þæs foresædan weres
æfter hire þeawe wolde on ridan, ac heo ne mihte, forþon æfter þam
onsæte swa haliges biscopes hit wiðsoc, þæt hit wif bære.
 2.183.11. Witodlice hit ongan blawan & gremetian ungemetlice
& mid unablinnendlicra brogdettunge ealles lichaman meldian & yppan,
þæt hit ne mihte wifman beran æfter þam leomum þæs biscopes.
 2.183.13. Þa þa hire wer wislice þæt oncneow, he hit sona
eft sænde to þam arwyrþan were & mid mycclum benum bæd, þæt
he hit him sylfa hæfde, forþon he hit mid his onsetle him sylfum to
æhte ær gehalgode.
 2.183.17. Be þam ylcan Iohanne þis wundor gewunode beon sæd
fram urum witum, þæt he in Constantinopolim þære byrig cumende to
þam geate, þæt is genæmned Aurea Porta, him ongæn yrnnendum folca
mænigum in eallra gesihðe biddendum anum blindum gesyhðe he sealde
& mid ofer asetedre handa he aflymde þara eagena þeostru.
 3.183.22. Naht mycelre tide æfter þon abædendre nyde Gotena
þeode se æresta wer Agapitus þyssere halgan Rome cyrcan papa, þam ic
gestihtiendum Gode nu þeowige, ferde þa to Iustiniane þæs bufan
næmdan Iustinianes suna.
 3.183.24. Him þa gyta ferendum sume dæge on Grecalande wæs
to broht to lacnianne an man, se wæs dumb & healt, swa þæt he
nauþær ne mihte ne word acweþan ne æfre of eorðan upp arisan.
 3.184.1. & þa þa hine his magas wepende to him brohton, se
drihtnes wer georne acsode, hwæþer hi hæfdon þone geleafan, þæt
he mihte beon gehæled.
 3.184.3. Hi him andwyrdon & cwædon, þæt hi fæstne
hiht hæfden be his hæle in Godes mægne & sancte Petres
aldorlicnesse.
 3.184.4. He þa sona se arwyrþa wer onhylde hine to gebede &
ongan mæssan singan & in þæs ælmihtigan Godes gesihþe
geoffrode þa onsægdnysse.
 3.184.6. & þa þa he þæt gedon hæfde, he eode fram
þam weofode & þæs healtan handa genam ætstandendum folce &
tolociendum & hine arærde on his agene fet & him on muþ sænde
drihtnes lichaman.
 3.184.9. Þa wæs seo tunge alysed to spræce, seo þe lange
ær wæs dumb.
 3.184.10. & hi ealle wundriende ongunnon wepan & heora mod
wearð afyrhted, þa þa hi sceawodon & gesawon, hwæt Agapitus in
drihtnes mægne & sancte Petres fultume gedon mihte.
 4.184.14. Eac swylce hit gelamp on þa tide þæs ylcan
ealdermannes, þa þa Datius wæs gefyrðrod mid trymnesse rihtes
geleafan, se wæs biscop þære burge Mediolana, þa ongan he faran to
Constantinopolim þære byrig, & he becom to Cozenthi þære
mægðe.
 4.184.17. Þa ongan he secan him swa rum hus, þæt he mihte
mid his geferrædene eallum in gewician, & he þæt uneaðe findan
mihte.
 4.184.19. Þa geseah he feorran sum hus, þæt wæs
gerisenlicre mycelnysse, & þa het he, þæt man þæt him
gegearwode, þæt he mihte þa niht þær inne gewunian.
 4.184.21. Þa sædon him þa landleode þære ylcan stowe,
þæt he in þam huse beon ne mihte, forþon þe deofla þær manige
in eardodon & hit forþon weste wunode.
 4.184.24. Þa andswarode him se halga wer Datius se biscop þus
cweþende: þæs þe lustlicor we sceolon þær inne eardian, nu se
awyrgda gast to þon ferde in þæt hus, þæt he manna eardunge of
þam huse adrife.
 4.184.27. Þa bebead he, þæt hit him gegearwod beon sceolde,
& orsorh he þær in eode, to þon þæt he wære ræfnende þa
gewin þæs ealdan feondes.
 4.184.29. Þa gelamp hit in þære nihte, þa þa seo
mæsta stilnes & swigung wæs, & se Godes wer reste, þæt se
ealda feond ongan onhyrgian mid unmætum stefnum & mid mycclum cleopungum
leona grymetunge & hryðra gehlowe & eosola gehlyd & næddrena
hwistlunge & swyna grununge & musa hwicunge.
 4.185.4. Þa færinga wearð se halga wer Datius mid swa
manigra wilddeora stefnum aweaht, & he þa swyþlice eorre aras &
wið þam ealdan feonde ongan mid mycclum stefnum clypian & þus
cweðan: wel is þe gelumpen, þu earma, þe iu cwæde: ic sette min
heahsetl to norðdæle heofona rices, & ic beo þam hehstan Gode
gelic.
 4.185.9. Geseoh nu, þæt þu for þinum oferhigde eart
geworden swynum & musum gelic, & þu, þe wære unwyrðe &
hwæþre woldest þinne drihten onhyrgian, nu, swa swa þu wyrðe eart,
þu onhyrest wilddeor.
 4.185.12. & þa gehyredre þære his stemne, swa swa ic
secge, for ðære onwegadrifennesse se awyrgda gast his sceamode, se þe
onufan þæt ne eode na in þæt hus, þe he ær his scincræftas in
gegearwode.
 4.185.15. & swa æfter þon hit wæs geworden geleaffullra
manna eardunghus, forþon þa þa þær wæs an geleaffull man
soðsecgende in gangende, hraðe se leasa gast & se ungeleaffulla onweg
gewat.
 4.185.18. Ac nu gedafenað, þæt we sume hwile geswigian be
þam ærran wyrdum & dædum, & us is to cumene to þam wundrum,
þe on urum dagum gelumpon & gedone wæron.
 5.185.21. Soðlice sume æfæste weras us wæron cuðe,
þa wæron of dælum þæs boltgeteles, þe hatte Apaulie; þa us
þis cyðdon, þæt mid manigra gewitnysse feorr & wide gemærsod
wæs be Sabino, se wæs þære burge biscop, þe hatte Canusina.
 5.185.24. Hi gewunedon us cyðan, þæt þes ylca wer lange
his eagena gesihþe forlete, swa þæt he nanwiht geseon ne mihte.
 5.185.26. Þa geacsode Gotena cyning, se wæs gehaten Totila,
þæt se biscop hæfde witedomes gast; & he hwæþre þæt ne
gelyfde, ac he wolde cunnian, hwæþer hit swa wære, swa swa he ær
secgan gehyrde.
 5.186.2. & þa þa se cyning becom on þæt land, þa
gelaðode se drihtnes wer þysne cyning to underngeweorce; & þa þa se
cyning to þære mysan becom, þa nolde he sittan on þa wynstran healfe,
ac he gesæt on þa swiðran þæs arwyrðan biscopes Sauines.
 5.186.5. Þa bær þæs biscopes cniht to his fæder wines
drync, swa swa hit þeaw wæs.
 5.186.6. Þa ræhte se cyning his hand forð swigende &
genam þone hnæp æt þam cnihte & mid his handa for gewrixle
þæs cnihtes he þam biscope þone drync sealde, to þon þæt he
gesawe & ongeate, hwæþer se biscop wære geseondum & oncnawan
mihte þurh Godes gast hwa þæt wære, þe him þone drync sealde.
 5.186.11. Þa se Godes wer onfeng þam hnæppe & na ne
geseah þone þegn, ac he hwæþre cwæð: lifige þeos hand in
ecnysse, þe me þysne drync syleþ.
 5.186.13. For þam worde se cyning wæs bliðe &
þehhwæðer him sceamode, forþon þeah þe he fram þam Godes were
ongyten wære, hwæþre he þæt mægn onfunde, þæt he þær
sohte.
 5.186.16. Soðlice þyses arwyrþan weres lif in langre ylde
wæs getogen to bysne þara æfterfylgendra.
 5.186.17. Þa wearð his diacon mid unrihtre gewilnunge
onæled, & he þohte, þæt he þone biscop wolde mid attre
acwellan.
 5.186.19. Þa gebigde he þæs fylleres mod, to þon þæt
he gemængde attor to ðæs wines drynce.
 5.186.20. & þa æt þæs gereordes tide, þa se biscop
to mete sæt, þa funde se his arcedeacon æt þam cnihte, þe wæs
þæs biscopes byrele mid medum, þæt he þone geættredan drync him
to bær.
 5.186.22. Þa sona cwæð se arwyrða biscop to þam cnihte:
drinc þu þis, þæt þu me berest to drincane.
 5.186.24. Þa cwacode se cniht, forþon þe he ongæt,
þæt he arasod wæs.
 5.186.25. & ma he wolde þæs deaðes drync drincan,
þonne he wolde þæt mennisce wite & scame ræfnian for þam gylte
swa myceles morðes.
 5.186.27. & þa se cniht dyde þone hnep to his muðe, þa
styrde se drihtnes wer him þus cweþende: ne drync þu þis, ac syle me;
ic hit drince.
 5.186.29. & gang þu & sæge þam, þe þisne drync
þe sealde, þæt ic drince þis attor, & he ne biþ hwæðre
nænig bisceop.
 5.186.30. & þa hrædlice gedonum Cristes rodetacne se
biscop orsorhlice dranc þæt attor, & in þa ylcan tid se deacon
wearþ forðfered on oðre stowe, þær he þa wæs, efne swa þa
attru geondferdon þæs arcedeacnes innoþ þurh þæs biscopes muð.
 5.187.4. Þam swa þeah wæs sona þæs lichamlican attres
wana, þæt him þæt ænigne deað ongebrohte, ac he wearð acweald
mid þy attre his agnes niþes in gesihþe þæs ecan deman.
 5.187.6. Petrus cwæð: þas wisan syndon wundorlice, & on
urum tidum hi syndon us swiðe to wafienne.
 5.187.8. Ac hit sægd is, þæt þyses ylcan weres lif swylc
wære, þæt se þe ongyteð his drohtað, ne scyle he wundrian his
mægn.
 6.187.10. Gregorius him andswarode: nelle ic eac þis forswigian,
Petrus, þæt me gelomlice cyðdon þa, þe her nu syndon of Narnusnensi
þære cæstre.
 6.187.12. Witodlice on þa ylcan tid hit gelamp, þæt se
foresprecena Gotena cyning Totila com to þære cæstre Narnus.
 6.187.13. Þa ferde him ongæn se wer þæs arwyrðan lifes,
þæs nama wæs Cassius, se wæs biscop þære ylcan burge.
 6.187.15. & him wæs gecynde, þæt he symble wæs read
on his andwlitan.
 6.187.16. Þa ne gelyfde na se cyning Totila, þæt hit him for
his gecynda wære, ac he wende, þæt hit for singalum gedrynce wære,
& eallum gemetum he hine forseah & forhogode.
 6.187.18. Ac se ælmihtiga God geeowde, hu myccles mægnes he
wæs in Narnusnensi þam felda, þær se cyning to com, þa ferde se
awyrgda gast in þæs cyninges swurdboran beforan eallum his folce &
ongan hine wælgrimlice swencan.
 6.187.22. & he þa wæs gelæded beforan þæs cyninges
gesihþe to ðam arwyrðan were Cassio þam biscope.
 6.187.23. Þa se biscop gefyldum his gebede & gedonum Cristes
rodetacne adraf þone deofol ut of þam mæn, se ne geþristlæhte ofer
þæt, þæt he eft in hine eode.
 6.187.26. Swa þa wæs geworden, þæt se reþa cyning þam
Godes þeowan arode of þam dæge & wurðode mid inweardre heortan,
þone he ær demde swiþe forseowene for his ansyne.
 6.188.1. Soðlice forþon þe he geseah, þæt se wer wæs
myccles mægnes & geearnunga, þy syþþan þæt fullfremede mod
geswyðrode ymbe hine fram þære heannesse þara oferhygda.
 7.188.5. Ac nu, þa þa ic sæde þa wyrda haligra wera,
færinga me becom to gemynde, hu seo godcunde mildheortnes gecyðde ymbe
Andream þone biscop þære cæstre Fundene.
 7.188.7. Þæt þonne hwæþre ic wysce & wilnige,
þæt þa magon gehealdan, þe þis rædað, & þæt hi ne
geneþon na, þæt hi geeardian mid wifum, þa þe gehalgiað &
gehatað heora lichaman þære rihtan forhæfdnesse, þy læs hit
gelimpe, þæt þam hreowsiendan mode swa myccle ma sio færlice scyndnes
undercreope, swa mycle swa þam mode swyþur þeowað seo andweardnes
þære lustbærlican onsyne & tyhtað to þon, þæt hit yfele
& unrihtlice gelysteð .
 7.188.14. Nis eac seo wise tweogendlicu, þe ic nu secge, forþon
þe þær ful neah wæron swa manige men to gewitnesse, swa þær in
þære stowe wunedon.
 7.188.16. Witodlice þa þes arwyrða wer his lif gelædde mid
manigfealdum mægnum wel gefylled & hine sylfne geheold on þære
forhæfdnesse cræfte under þyllicum sacerdhade, þa wæs sum nunne
mid him, þe he ær on his geferscipe hæfde.
 7.188.19. Þa he nolde for his biscop hade hi aweg adrifan, ac he
geare wiste ge be his sylfes clænnesse ge eac be hire forhæfdnesse, þa
let he hi mid him wunian.
 7.188.22. Of þære wisan wæs gedon, þæt se ealda feond
begeat sume costunge ingang in þam mode þæs halgan biscopes.
 7.188.23. Cuðlice in his modes eagum he ongan hire fægernesse
behealdan, & he wæs gelustfullod in unrihtum geþohte.
 7.188.25. Þa sume dæge wæs sum Iudeisc man farende of
Campianalande & to Rome cumende.
 7.188.26. Þa þa he on þam siðe farende wæs, he becom to
þære stowe, þe Appia hatte.
 7.188.27. Þa geseah he, þæt se dæg wæs onhylded to
æfenne, & he ne mihte findan, hwær he on niht gereste.
 7.189.1. Þa wæs þær neah Apollines templ.
 7.189.1. Þa gefealh he þær in & þær þa niht
gewunode & him swiþe ondred þa feondgyld, þe þær inne wæron.
 7.189.3. Þeah þe he næfde rihtne geleafan, hwæþere he
hine mid Cristes rodetacne gesegnode.
 7.189.4. & þa soðlice ymb middeniht he læg wæccende,
þa wearð he mid mycelre fyrhte gedrefed, & þa færinga tolociende
geseah he myccle mænigu awyrgdra gasta, þa wæron fore gangende, swylce
hi on þegnunge wæron sumes hlafordes.
 7.189.8. & he þa geseah, þæt se þe heora yldost
wæs, in sumum dæle þære stowe gesæt.
 7.189.9. Þa ongan he acsian synderlice þara þegniendra gasta
gehwylcne, hwæt he gedon hæfde, & he witan wolde, hu mycelne niþ hi
hæfdon menniscum cynne æteowed.
 7.189.11. & þa þara awyrgedra gasta gehwylc his acsunge
synderlice gerehton, hwæt hi wið godum mannum yfles gedon hæfdon, þa
stelde þær an forð in heora middle, se sæde mid hu mycelre costunge
he onstyrede þone lichaman in þam mode Andreas þæs biscopes þurh
þære nunnan fægernesse, þe on his geferscipe wunode.
 7.189.16. Þa se awyrgda gast, þe þær yldost wæs, þis
geornlice gehyrde, & he gelyfde, þæt hit him þe mare gestreon
wære, gif he mihte þæs halgan mannes sawle to þam fylle ænige
forspillednysse gebigan.
 7.189.19. Þa gyt se ylca gast, se þe þas wisan anddette &
ypte, he to geecte & þus cwæð: þæt ic him næfre nahte ne
mihte ær þys ærran æfenne.
 7.189.21. On æfentid ic geteah his mod to þon, þæt he
lufode mid his bradre hand þa nunnan & ofer þa sculdru geþaccode.
 7.189.23. Þa se awyrgda gast & se ealda feond þyses
menniscan cynnes hine geornlice mid liðum wordum bæd & lærde,
þæt he gefremede, þæt he ær ongan, to þon þæt he synderlice
sigor hæfde betwyh þam oþrum hellegastum.
 7.189.26. & þa se Iudeisca man, þe þær to com,
wæccende þis sceawode, & for mycelre nearonesse fyrhto he cwacode,
& fram ðam ylcan gaste beboden wæs, se þær wæs yldra þonne
þa oðre, þe him þegnodon, þæt hi secan sceolden, hwylc se wære
þe geþristlæhte to þon, þæt he in þam temple gelæge, þa
ferdon þa awyrgdan gastas & geornlice hine beheoldon, & hi gesawon,
þæt he wæs gemearcod mid þy halgan geryne Cristes rodetacnes.
 7.190.2. Þa wæron hi wundriende & cwædon: walawa.
 7.190.3. Þis is æmtig fæt & gesegnod.
 7.190.4. Hi þa þis eft heora aldre sædon, & þa sona
eall seo mænigu þara awyrgedra gasta onweg gewat.
 7.190.5. & þa hraðe se Iudeisca man aras, þe þis eall
geseah, & to þam biscope ferde & hine þa in his cyrican gemette
& hine þa on sundor gecigde & frægn, mid hwylcere costunge he
geþread wære.
 7.190.8. Þa scamode þone biscop & nolde him þa his
costunge geandettan.
 7.190.9. Þa sæde se Iudeisce man him, þæt he beheolde
þa nunnan & mid unrihtre his eagena lufe hi lufode.
 7.190.10. Þa gyt se biscop wiðsoc, þa geecte se Iudeisca man
hit þus cweþende: for hwon wiþsæcst þu þæs þe þu eart
geacsod, þu þe gyrstan æfenne to þon gelæded wære, þæt þu
mid þinre bradre hand þa nunnan ofer hire eaxle þaccodest?
 7.190.14. & þa butan tweon eadmodlice he andette, þæt he
ær fæstlice wiðsoc, forþon þe se biscop wæs behealdende,
þæt he in his agnum wordum arasod wæs.
 7.190.16. Þæs hryre & his scame þæs ylca Iudeisca
man wæs afrefriende, & þa sæde he, hu he þis ongæt, & eac
hwylce word he gehyrde be him sprecan in gemetinge þara awyrgedra gasta.
 7.190.19. Þa se biscop þæt wæs ongytende, he þa hraðe
hine sylfne on eorðan astrehte & in gebed sealde.
 7.190.20. & he sona aweg adraf nalæs na þa nunnan ane, ac
ealle þa wif, þe ær on his geferscipe wunedon.
 7.190.22. & soðlice he gehalgode in þam Apollones temple
gebedhus þæs eadigan apostoles sanctus Andreas, & he fæstlice ealle
þa costunga of his agnum lichaman adrigde.
 7.190.24. & soðlice þone Iudeiscan man he geteah to
þære ecan hæle, þurh þæs gesihðe & þreaunge se biscop
wearð gehæled.
 7.190.26. Witodlice he gelædde hine to þam sceate þære
halgan cyrican, & he hine gelærde mid þy halgan geryne rihtes
geleafan, & he hine geclænsode mid þy wætere fullwihtes
bæþes.
 7.190.28. & swa hit wæs geworden, þæt se ylca Ebreisca
man, þa þa he þam biscope þa fremdan hælo forgæf, þa becom he
gesæliglice to his agenre hæle, & swa se ælmihtiga God þanon he
eac þone oðerne to godum life gelædde, þanon he eac þone oþerne to
godum life geheold.
 7.191.2. Petrus cwæð: þeos gedone wise, þe ic nu gehyrde,
heo me nu gegearwað gehwæþre ge mycelne ege ge mycelne hiht.
 7.191.4. Gregorius him andswarode & cwæð: witodlice swa us
gedafenað, þæt we symble ne getweogen of Godes gemiltsunge, & symble
we magon forhtian for ure sylfra untrumnesse.
 7.191.7. Geseoh nu, þæt neorxnawanges cedertreow wæs
swyþe astyred, hwæþre næs hit upp alocen, to þon þæt us
untrumum for þæs treowes styrenesse wære ege æteowed, & for his
staþolfæstnysse bældo.
 8.191.11. Eac swylce sum wer wæs swiðe arwyrþes lifes, þam
wæs nama Constantius, se wæs þære burge biscop Aquina.
 8.191.12. Se wæs niwan forðfered on þa tid mines foregengan,
se wæs eadigre gemynde papa Iohannes.
 8.191.14. Manige men cyþdon, þæt he hæfde witedomes gast,
þa þe hine cuþlice cuðon.
 8.191.15. Eac þæt secgað þa æfæstan & þa
soðsagalan weras, þe him andwearda wæron, betwyh oþrum þingum,
þæt hit gelumpe in þam dæge his forþfore, þa þe hine ymbstodon
þa ceasterwara & heom swa leof fæder wæs leorende, þæs þe
hit gecweden beon mæg, of þyssere worulde, & he þa swiðe biterlice
wæs cwiþed fram þam ymbstandendum, & weopende hi hine acsodon þus
cweðende: hwylcne fæder habbað we æfter þe?
 8.191.21. Þa se fæder þurh witedomes gast him andswarode
þus cweþende: æfter me Constantie fehð to min horsþegn, &
æfter him Iobinus, se wæs min wæscestre.
 8.191.23. Eala, þu burh, þu Equine, þæt þe þus
gelimpeð.
 8.191.24. & þa gecwedenum þyses witedomes wordum he his
gast onsænde.
 8.191.25. & him þa forðferdum Andreas, se þe ær wæs
his deacon, he onfeng þære heordelican scire gymnysse, se wæs gefyrn
þæs biscopes horsþegn Constanties.
 8.191.27. & him þa of þysum life alæddum, Iobinus wæs
hleotende þa ændebyrdnysse biscophades, se wæs ær wæscestre in
þære ylcan cæstre.
 8.192.2. & him þa gyt lifigendum swa þa eardiend þære
ceastre wurdon forhergode ealle, & mid ælþeodigra manna sweordum &
mid unmæte mancwealme hi wæron forslægene to þan swiðe, þæt
æfter his dæge þær næs nænig þara gemeted, þe biscop beon
mihte ne eac þa broðra behealdan mihte.
 8.192.6. & swa wæs gefylled se cwyde þæs halgan weres,
þæt æfter forðsiþe & æfter geleornesse þara twegra, þe
æfter him wæron, syþþan seo cyrice nænigne heorde hæfde.
 9.192.10. Eac ne forswigie ic na þis, þæt gelamp nu for twam
gærum sæcgendum þam arwyrðan were Uenantie, se wæs þære
cæstre biscop Lunan.
 9.192.12. Witodlice he sæde, þæt in Lucan þære
cæstre, seo þe him neh wæs, wære sum wer swiðe wundorlices
mægnes, þæs nama wæs Fridianus, se wæs þære cæstre
biscop.
 9.192.14. Þæs wundra sum þæt mæreste wæs gecyðed
fram eallum þam, þe þær eardodon, þæt seo ea, seo þe floweþ
be þam burhwealle, forhergiende wære his land, & oft gedonre yþunge
se stream mid his rynum & mid his uppgange gewunode, þæt he togoten
wæs geond his æceras, & þa geplantedan wingeardes, þa þe he
gemette, ealle he þa oferfleow.
 9.192.19. & þa þa þis gelomlice gedon wæs, &
mycclu neodþearf nydde þa landleode þære stowe, þæt hi þære
ea sum furlang heora weorces gesealdan, þa ongunnon hi on oðre stowe
geryman/ þa ea.
 9.192.22. Ac þeah þe hi þær lange wuniende wæron, ne
mihton hi hwæðre þone stream of his rihtryne abygan.
 9.192.24. Þa worhte se drihtnes wer Frigdianus him ane lytle
racan & eode to þære ea & þær ana hine on his gebed onhylde
& þære ylcan ea bebead, þæt heo him fylgde þurh þa stowe,
þe he on ferde.
 9.192.26. Þa geteah he þa racan æfter þære eorðan,
& þa forlætenum hire agnum streame eall seo ea wæs him fylgende,
swa þæt heo eallunga þone gewunelican ryne anforlet & hire sylfre
geahnode þone ryne, þe se drihtnes wer beforan mid þære racan ær
tacnode on þære eorðan, & heo syþþan naht ne derede heora
andlyfnum, þe þam mannum bryce wæron ne on gesawenre eorðe ne on
gesettum wingearde.
 10.193.7. Eac swylce ic oncneow oðer wundor þurh gesægene
þæs arwyrðan biscopes Uenanties.
 10.193.8. Se sæde, þæt hit gedon wære in þære byryg
Placentsan, þæt se unleasesta wer Iohannes, se is nu gerefscire healdende
in þyssere Romebyrig, se wæs eac geboren & gefeded in þære ylcan
byrig placentsan,he eac gecydde, þæt hit eall swa gedon wære, swa us se
biscop ær sæde Uenantius.
 10.193.12. Witodlice hi us sædon, þæt in þære ylcan
cæstre wære sum biscop swyðe wundorlice myccles mægnes, þam wæs
nama Sabinus.
 10.193.14. Þam þa sume dæge his agen deacon sæde,
þæt Pad seo ea wære of hire rihtryne on þære cyrican yrðland up
yrnende, & þæt þæt wæter hire flodes ealle þa stowe fornumen
hæfde, þe þær ðam mannum to bigleofa beon sceolde.
 10.193.17. Þa andswarode se arwyrða biscop Sabinus þam
deacone þus cweþende: ga & cweð to ðære ea: geblin ðu þyses
flodes & cyrr to ðinum agenum rihtryne.
 10.193.20. Þa se deacon þæt gehyrde, þa hloh he & hine
forseah.
 10.193.21. Þa se drihtnes wer him to gehet his writere & him
dihtode þus cweðende: Sabinus se drihtnes þeowa þe het beodan þis
gebod & þus cwæð: ic þe bebeode, Pad, on naman ures drihtnes
hælendes Cristes, þæt þu ut ne gange of ðinum agnum ryne ofer ðis
in þas stowe, ne þu na geþrystlæce, þæt þu ure cyricland on
ænigum þinge derige.
 10.193.26. & þa gyt to geecte þam ylcan writere þus
cweþende: geseoh þu, þæt þu þis awrite & weorp in þæt
wæter þæs ylcan flodes.
 10.194.2. He þæt bebod onfeng þæs halgan weres & swa
dyde, swa he him bebead.
 10.194.3. Þa syððan gestilde se flod & gecyrde fram þan
cyriclande to his agnum rihtryne & næfre syðþan þæt heo on
ðam lande up urne.
 10.194.5. In þære wisan, Petrus, hwæt oðres magon we
ongytan, buton þæt þær wæs onscynded manna heortena heardnes &
heora unhyrsumnes, þa þæt unandgytfulle gesceaft þæs wætres
wæs hyrende þam halgan were in his mægne?
 11.194.9. Þa wæs eac sum wer swiþe arwyrðes lifes,
þæs nama wæs Cerbonius, se wæs þære burge biscop Populine.
 11.194.10. Se us sealde in urum dagum þa cyðnesse his mycclan
haligdomes.
 11.194.11. Soðlice þa þa he wæs swyðe georne behealdende
ða teolone his gestliðnesse, þa wæron þær sume dæge militisce
men farende.
 11.194.13. Þa onfeng he þa in his gesthuse & hi ahydde,
forþon þe þær æfter com Gotiscra manna here.
 11.194.15. & se Godes man geheold heora lif wið þara oðra
nið.
 11.194.15. & þæt þa wæs gesæd þam treowleasan
Gotena cyningc Totillan.
 11.194.16. Þa wearð he onæled mid unmættre
wælhreownesse.
 11.194.17. Þa het he þysne biscop beon gelæded to þære
stowe, þe is gehaten Meroles, seo wæs VIII milum fram his byrig, þær
he þa sæt mid his here.
 11.194.19. & he het, þæt hine man wurpe berum to fretanne
beforan gesihðe ealles þæs folces.
 11.194.21. & þa þa se ylca treowleasa cyningc gesæt in
ðære sceawunge, to ðon þæt he wolde geseon þæs biscopes
deað, & þa wæs þær to cumen swyðe mycclu folca mænigu,
þa wæs eac se biscop gelæded in þone middel þæs folces, &
þær wæs begyten se mæsta & se ryþesta bera to his deaðe, se
wæs gewunod, þæt he oft wælhreowlice manna lichaman slat.
 11.194.26. & þa forlet man þone beran of his bendum.
 11.195.1. Þa wæs he swiþe mid reðnesse onæled &
þa hraðe þone biscop gesohte.
 11.195.2. Ac þa færinga he forgæt ealle þa his reðnesse
& his swyran onbigde & his heafod eadmodlice ofdune asænde &
ongan liccian þæs biscopes fet.
 11.195.4. Þa hit wæs þus gedon, þæt hit openlice mihte
beon ongyten fram eallum mannum, þæt ymb þone Godes man þara manna
heortan wæron gewended in wilddeora reðnesse, & þæs wilddeores
heorte wæs gehwyrfed in mænnisce bilwytnysse.
 11.195.7. Þa þæt folc, þe þær ær com to sceawunge
þæs biscopes deaðes, mid mycelre cleopunge wearð gecyrred in wundrunge
& in are.
 11.195.9. Þa wæs eac se cyning sylf onwænded to begangenne
þæs biscopes arwyrðnysse, & swa hit wæs gedon mid Gods dome,
þæt se þe ær Gode fylgan nolde in gehælde þæs biscopes lifes,
sona he eft him fylgde fram andweardnesse þæs wildan deores.
 11.195.13. & nu gyt syndon manige men lifigende, þe þær
þa andwearde wæron, þa us cyðdon, þæt hi mid eallum þam folce
þæt sceawedon, & hi sylfe hit gesawon.
 11.195.15. Eac swylce ic oncneow oðer wundor be ðam ylcan were,
þæt me sæde Uenantius se biscop in Lunan.
 11.195.17. Soðlice he het him gegearwian byrgenne in þære
ylcan byrig Populine, þær wæs his biscopstol in þære cyrican.
 11.195.18. Ac þa comon Langbeardisca leoda & þæt land
eall hergedon.
 11.195.19. Þa gewat se biscop to Elbam þam ealande, & þa
onhreosendre mettrumnesse he genealæhte to deaðe.
 11.195.21. Þa bebead he his preostum, þe æt his þegnunge
wæron, þus cweðende: gesettað me on mine byrgene, þe ic me
gegearwode.
 11.195.23. Þa sædon hi to him: hu magon we þinne lichaman
þider gelædan,nu we witon, þæt Langbearde habbað þa stowe
genumen & æghwær þær ymbutan farað?
 11.195.25. Þa andswarode se biscop heom & cwæð:
gelædað me þider orsorhlice & ne ondrædað eow, ac ofstlice
bebyrgað me, & sona swa min lichama bebyrged sy, beoð ge mid eallre
hrædnesse eft þanon farende.
 11.195.28. Þa forðferedum þam biscope hi asetton his lichaman
on scip & ferdon to þære byrig Populine.
 11.196.1. Þa wæs swyðe mycel genip geworden in þam
wolcnum, & unmæte renas rindon.
 11.196.2. Ac hit eallum mannum gecyðed wæs, þæt in þam
dæle þæs sæs, þær þæt scip bær þæs halgan weres
lichaman, & hi ferdon fram Elba þam ealande, þanon syndon XII mila to
þære byrig Populine, & on ægðre healfe þæs scipes wæs
swiþe mycel regnes storm, & in þæt ilce scip nan regnes dropa ne
gefeoll.
 11.196.6. Þa becomon þa preostas to þære stowe, &
þæs biscopes lichaman hi þær bebyrgdon, & his bebodu hi
geheoldon, & ofstlice hi wæron to heora scipe eft cyrrende.
 11.196.9. Þa sona swa hi on heora scipe eft wæron, þa com se
wælhreowest a Langbeardena ealdorman in þa ylcan stowe, þær se
drihtnes wer inne bebyrged wæs.
 11.196.11. Of ðæs tocyme him wæs gecyðed, þæt se
Godes wer hæfde witedomes gast, forþon þe he bebead his þegnum,
þæt hi hrædlice of þære stowe his byrgene aweg gewitan.
 12.196.14. Soðlice þis wundor þæs regnes gedales, þe
þær geworden wæs, hit is us getacnod to secgenne be sumes biscopes
arwyrðnesse.
 12.196.16. Soþlice sum eald preost is nu gyt lifigende, se us
cyðde, þæt he sylf þær andweard wære, þus cweðende:
Fulgentius wæs haten þære cyrican & þære biscopscire biscop,
seo genemned is Utricolensis.
 12.196.18. Se hæfde swiðe abelged þone wælhreowan cyning
Totila, þa þa he mid herge to þære stowe genealæhte.
 12.196.20. Þa gewilnode se biscop, þæt he wið his preostas
hwylcehugu lac þider sænde & þæs cyninges hatheortnesse
gestildan, gif hi mihton.
 12.196.22. Sona swa se cyningc þa lac geseah, he forhogode hi
& swyðe eorre bebead his mannum, þæt hi þone ylcan biscop mid
mycelre hrædnesse gebundon & hine to his dome geheoldon.
 12.196.25. Þa þa reðan þegnas þæs Gotan genamon hine
for þæs cyningces wælhreownysse & þa ymbhæfdon hine utan &
bebudon, þæt he stode in anre stowe & ymb hine gemearcodon anne hring
on þære eorðan & heton, þæt he nænige þinga mid his fet
þone hring ne oferstope.
 12.197.1. & þa þa se Godes wer wæs þær ymbstanden
fram þam ylcan Gotum, he barn in þære hæto þære swyþlican
sunnan & wæs belocen binnan þam mearce þæs hringes.
 12.197.4. Þa semninga gewurdon ligetslehtas & þunorada,
& swa mycel regnes mægn com, þæt þa þe in þone biscop fengon
to healdanne, þæt hi ne mihton adreogan þa mycelnesse þæs regnes.
 12.197.7. & of eallan þam gewyderu, ne gefeoll an dropa
þæs regnes binnan þone mearcon þæs hringces, in þam stod se Godes
wer Fulgentius.
 12.197.9. Mid þy þe þæt þus geworden wæs bodod þam
wælhreowestan cyninge, þa sona wæs his þæt reðe mod gecyrred to
mycelre arwurðnesse þæs biscopes, þæs ylcan þe hine ær lyste
wites & yflunge for his þære ungefylledlican hatheortnesse.
 12.197.12. Swa se ælmihtiga God wyrcað þa wundru his mihte
þurh his gecorene, þa beoþ mannum gesewene, ongæn þa oferhydigan mod
lichamlicra manna, & seo soðfæstnes forseteþ heora sweoran &
gebigeð þurh þa eadmodan men, forþon þe heo hi symble ahebbað
oferhigdilice ongen þa bebodu þære soðfæstnesse.
 13.197.18. Eac hit gelamp nu niwan, þæt Floridus þæs
arwyrðan lifes biscop me sæde sum swiðe wundorlic wundor.
 13.197.19. He cwæð, þæt se halga wer Erculanus min
fosterfæder, se wæs biscop Purusine þære cæstre, þæt he
wære gelæded of þæs mynstres drohtoðe to þæs sacerdlican
hades gife, & þæt wæs in Totillan dagum þæs treowleasan
cyningces.
 13.197.23. Þa ylcan buruh ymbsæt þara Gotena here singallice
VII gær.
 13.197.24. Þa of þære byrig manige þara ceasterwarena
flugon, þa þe ne mihton adreogan þæs hungres fræcnesse.
 13.197.25. & þa on þan seofoðan gære na þa gyt
eallunga geendedum se here þara Gotena geeode in ða ymbsetenan burh.
 13.198.1. Þa sende se ealdorman, se þe in þam herge yldost
wæs, his ærendwrecan to ðam cyninge Totillan his hlaforde & acsode,
hwæt he don sceolde þam biscope oððe þam folce.
 13.198.3. & he him þa bebead & cwæð: befleh ærest
ænne þwang þam biscope fram þam hneccan oþ þone hoh & him
þæt heafod syþþan of aceorf & syððan eall þæt folc, þe
þu þær finde, sleh mid sweorde.
 13.198.6. He þa se ylca ealdorman het gelædan þone
arwyrþan biscop & þone halgan wer Erculanum ofer þære burge weall
& hine þær heafde beceorfan & him het of deadum aflean þone
þwang fram þam hneccan oþ þone hoh.
 13.198.9. & syððan he awearp þæt lic ut buton þone
weall.
 13.198.11. Þa sume men mid menniscre arfæstnysse gesetton
þæt heafod eft to þe sweoran & bebyrigdon þæs biscopes lic be
ðam wealle & an lytel cild mid him, þæt þær ær funden wæs
eac ofslagen.
 13.198.14. Þa þe feowertigoðan dæge æfter þam ilcan
slehte gelyfde se ylca cyning, þæt þære burge ceasterware, þe
ær gehwider todrifene wæron, to þære ylcan byrig eft gecyrdon buton
ælcere fyrhto, & eft hi wæron cyrrende onfangenre leafe to lifigenne,
þa þe ær flugon ægþer þe þone hungor ge eac þone sleht.
 13.198.18. Þa wæron gemyndige þa buruhwaran, hwylces lifes
se heora biscop wæs, & þa geornlice sohton, hwær his lichama
bebyrged wære, þæt hi þone mid gerisenlicre are bebyrgdon in
þære cyrcan þæs eadigan apostoles sancte Petres.
 13.198.22. & þa þe to ðære byrgene geeodon, þa
dulfon hi in þa eorðan & gemetton þone lichaman þæs cildes, þe
þær samod mid him bebyrged wæs, mid molsne gebrosnode & wyrma
fulle, swa hit wen wæs ymb feowertig nihta, & soðlice hi gemetton
þone lichaman þæs halgan biscopes swa andsundne, swylce he þy ylcan
dæge bebyrged wære.
 13.198.27. & eac þæt nu gyt is to arianne mid maran
wundrunge, þæt swa fæste his heafod wæs gegrowen to ðam lichaman,
swylce hit næfre of acorfen nære, & swa witodlice, þæt þær
ne ætewde nænigne swaþe þæs snides.
 13.199.2. & þa oncyrdon hi þæs lichaman þone hricg upp
& sohton, hweþer hi findan mihton ænig tacen þæs aflægenan
þwanges.
 13.199.4. & þa wæs gemeted eall seo lichama swa gesund
& swa ungeonbyrded, swylce him næfre ne gehrine æniges irenes snide.
 13.199.5. Petrus cwæð: hwylc man ne awundrað swylce wundru
þara deadra, þa beoð gedone fore awæcenesse & lare þara
lifigendra?
 14.199.8. Gregorius andswarode: eac swylce on þam ærran
Gotena tidum wæs sum swiþe arwyrðes lifes wer neh Spolitane þære
byrig, þæs weres nama wæs Isac.
 14.199.10. Se lifde ful neah oþ þa utemestan Gotena tidum.
 14.199.11. Þone cuþon manige urra cuðra freonda & eallra
gearost seo halige fæmne, þære nama wæs Gregoria, seo nu eardað in
þyssere Romanebyrig be þære cyrican þære eadigan & þære
clænan fæmnan sancte Marian.
 14.199.14. Seo foresprecene fæmne Gregoria, þa þa heo in
þa tid hire geogoðhades befleah þam gesettan gyfte to Godes cyrican, in
þam hi man gifan wolde, haliges nunlifes drohtoþ heo sohte & wilnode.
 14.199.17. & fram þam ylcan Godes were gescylded &
gefreoðod fram þam gyftum heo wæs gelæded gifendum drihtne &
scyldendum to ðam munuchade, þe heo wilnode & gyrnde, & þa
forþon þe heo fleah, þæt heo hæfde ceorl on eorðan, heo geearnode
habban brydguman on heofonum.
 14.199.21. Witodlice fela ic ongæt be þysum ylcan were
sæcgendum þam arwyrðan fæder Eleutherio, se þisne hiwcuðlice
cuþe, & his lif gedyde & gegearwode, þæt man his wordum
gelyfde.
 14.199.23. Witodlice þes arwyrða Isac næs he na geboren in
Langbeardum, ac hwæþre ic secge his wundor, þa þe he in Langbeardum
lifigende worhte.
 14.200.1. Þa þa he ærest com to Spolitanebyrig of Syria
dælum his agnum earde, he abæd him ingang fram þam cyricweardum,
þæt him wære agifen leaf him to gebiddenne swa lange swa he wolde,
& þæt hi hine na ne nyddon, þæt he on deogle tid of ðære
cyrican ut aeode.
 14.200.5. He stod in his gebede ealne dæg & þam dæge
þa æfterfylgendan nihte he to geþeodde.
 14.200.7. Eac swylce þone æftran dæg mid his nihte unwerig
on benum he þurhstod.
 14.200.8. Cuðlice in his gebede þone þriddan dæg he
þær to geþeodde.
 14.200.9. & þa þa þis an þara cyricwearda geseah, mid
oferhigde gaste inblawen þonon he becom to þam dæmme his sylfes wanunge,
þonon þe he forðþeon sceolde þurh þæs oðres þeawes &
bysene.
 14.200.11. Witodlice he ongan þisne licetere næmnian & mid
ceorliscum worde hine cigan æswica, forþon þe he eowde hine sylfne
beforan manna eagum III dagas & III niht on gebede standan.
 14.200.14. & þa sona eorrende sloh þone Godes wer mid his
bradre hand ofer his wange, þæt he mid oretlan gebysmrod ut eode of
þære cyrican, swa swa he wære licetere þæs æfæstan lifes.
 14.200.17. Ac þisne þa sona færinga in geeode seo
wræcenda gast & hine astrehte & afylde to þæs Godes weres
fotum.
 14.200.19. & þa ongan se deofol beforan eallum ðam, þe in
ðære cyrican wæron, þurh ðæs gewitleasan cyricweardes muð
clypian & cweþan: Isac me ut drifeð.
 14.200.21. Witodlice nyste man ær, hwylcum naman se
ælþeodiga man genemned wæs, ær þon se awyrgda gast, se þe of
þam ylcan cyricwearde ut wæs adrifen, his naman acleopode & ameldode.
 14.200.24. He þa sona se Godes wer gebeah ofer þone lichaman
þæs geswenctan mannes, & þa aweg gewat se awyrgda gast, se þe hine
ær in geeode.
 14.200.26. Sona þæt wæs cuð geond ealle þa burh,
hwæt þær in ðære cyrcan geworden wæs.
 14.200.27. Þyder þa samod ongunnon yrnan weras & wif,
æþele & unæþele, & hine heapmælum ongunnon to hyra husum
laðian & lædan.
 14.200.29. Sume hi woldon sellan heora sundorland mynster on to
getimbrianne, sume heora feoh him to andlyfne, sume hi woldon eadmodlice
bryngan þam Godes were eall swa hwæt swa hi mihton.
 14.201.3. Ac se þeowa þæs ælmihtigan Godes þæs naht
ne onfeng, ac ut gangende of þære byrig naht feor þanon funde him ane
weste stowe, in þære he him sylfum geworhte tela mycele eardunghus.
 14.201.5. To þam halgan men þa þe ferdon manige him ongunnon
beon inæled mid þy wyllan þæs ecan lifes þurh his bysene, &
agyfen hi sylfe in ðone ðeowdom þæs ælmihtigan drihtnes under his
lareowdom.
 14.201.8. & þa þa him gelomlice & eadmodlice
ætfeolan his þegnas & lærdon hine, þæt he for his mynstres
þearfe onfenge þæt yrfe, þæt him broht wæs, & he þa se
wara weard his agen þearfednesse heold him togenes strangne & rihtne
munuclifes dom & cwæð: se munuc, se þe on þysum life wilnað,
þæt he yrfe habbe, ne byð se beforan Gode munuc.
 14.201.13. & swa se halga man forhtode, þæt he forlure
þa gymelæste his þearfednesse, swa þa welegan & þa gitseras
gewuniað healdan heora weorðendan welan, þæt hi þa ne forleosan.
 14.201.16. & þæt þær feorr & wide eardiendum his
lif wearð þearle cuþ ægþer ge mid mycclum wundra weorcum ge eac mid
witedomes gaste.
 14.201.18. Witodlice sume dæge on æfenne he het weorpan
iserne geloman in þæs mynstres wyrtgeard, þa isern geloman gewunelice
naman we hataþ spadan & spitelas, & cwæð to his þegnum:
weorpað in ðone wyrtgeard þus manige spada & eow hraðe gangað
onweg.
 14.201.22. Soþlice þære ylcan niht, þa þa he aras
æfter his gewunan mid his gebroþrum drihtne lof to secganne, æfter
þon he bebead & cwæð: gað nu & geseoðað ura wyrtena sufl,
þæt hit sy on ærnemergen gearu.
 14.201.25. & þa gewordenum ærmergenne he het beran mid him
þone suflmete, þe he ær het gegearwian, & þa in eode mid þam
broðrum in ðone wyrtgeard & þær gemette swa manige wyrcende
wyrhtan in ðone wyrtgearde, swa manige swa he ær het spadena þær in
weorpan.
 14.202.1. Soþlice þær wæron in gangende þeofas in
þone wyrtgeard; ac þurh Godes gast onwendum heora mode fram þære
þyfþe hi onfengon þa þa spada & fram þære tide, þe hi
þider in eodon, hi adulfon gehwylcne dæl þæs wyrtgeardes, þæs
þe þær ær undolfen wæs.
 14.202.4. Be þam se drihtnes wer, þa he to heom in eode, he
cwæð: on sælum, la broðru, on sælum.
 14.202.6. Hwæt.
 14.202.6. Ge wel habbað geworht & gewunnen.
 14.202.7. Blinnað nu sume hwile.
 14.202.7. & heom þa sona het syllan þa andlyfne, þe he
ær brohte, & hi gereorde æfter þam geswince swa myccles gewinnes.
 14.202.9. & þa þa hi genoh fulle wæron, ne cwæð to
heom: he willað ge nu leng þeofian ne yfel don, ac swa oft swa ge hwæt
willað of þysum wyrtgearde habban, gað þonne to þæs wyrtgeardes
geate & mid gedæftum biddað & mid bletsunge nimaþ &
geswicað fram ðam þweoran þære þyfðe.
 14.202.13. & þa het he heora æghwylcum gesomnian his
byrþene wyrta.
 14.202.14. & þa wæs swa geworden, þæt þa þe
þider comon to þam wyrtgearde, to þon þæt hi þær hwæthugu
forstælon, þæt hi æfter þon cyrdon buton þeofte mid ðære
mede heora gewinnes mid bletsunge & mid gyfum gefylgde.
 14.202.17. Eac swylce on sume tide to him genealæhton sume
ælþeodige men & his mildheortnesse bædon oferhangene mid toslitenum
claðum, swa þæt hi wæron ful neah nacode gesewene.
 14.202.20. & þa þa hi hine hrægles bædon, swigende
gehyrde heora word se drihtnes wer, & he ænne of his þegnum deogollice
to him gecigde & him bebead & cwæð: gang & sec in þære
stowe, þe ic þe secge, an hol treow & bring me þa hrægl, þe þu
þær inne finde.
 14.202.24. & þa þa se þegn eode & þæt treow
sohte & funde, swa swa him beboden wæs, & þæt hrægl
deogollice brohte to þam lareowe, þæt þa se drihtnes wer þam
ælþeodigan & þam nacodan endum mannum eowde & cwæð: cumað
nu & nimað þis hrægl & scrydað eow mid, forðon þe ge
nacode syndon.
 14.202.28. Þa hi þas hrægl gesawon, hi gecneowon, þæt
hi hi ær gehyddon, & wurdon afærede mid mycelre scame, &
scamiende hi onfengon heora agenu hrægl, þa þe hi mid facne fræmde
sohton.
 14.203.3. Hit gelamp eac on oþre tid, þæt sum man wæs
hine sylfne befæstende to his gebedum & him onsænde be his cnihtum
twa spyrtan fulle metes, þara oðre se cniht wiðbræd & on ðam
wege ahydde, & þa oðre brohte to ðam Godes men & his hlafordes
bene him sægde, se hine sylfne þam halgan men in his gebede þurh þas
lac befæste.
 14.203.8. & he þa se Godes wer þa ane þancfullice onfeng
& þone ylcan cniht lærde & cwæð: þis me is on þance, ac
beheald þu, þæt þu þære oðre ne onhrine, þe þu be þam
wege ahyddest, forþon þe an næddre þær wæs in gangende.
 14.203.11. Beo þu forþon wær, þæt þu ne sy
geslægen fram þære nædran, gif þu þa spyrtan unwærlice nyman
wylle.
 14.203.13. For ðam wordum þa se cniht swiðe scamiende wæs
gefeonde, þæt he þone deað geþigde, ac he þehhwæðre wæs
geunrotsod, þeah þe he aræfnede halwendlic wite, hwæþre he bær
his agene scame.
 14.203.16. & þa wæs eft cyrrende to þære spyrtan
& wærlice hawode & geseah, þæt seo nædre þær in wæs,
swa swa se Godes wer him ær sæde.
 14.203.18. Witodlice þa þa se Godes man unwiðmetedlice wæs
geweorðod mid forhæfdnesse mægne & forhogunge woruldæhta mid
witedomes gaste & gebedes geornesse, an þing wæs, þæt gesewen
wæs on him tælwyrðe beon, þæt full oft swa mycclu blis in him
wæs gesægenu beon, þæt he nane þinga næs gelyfed beon gefylled
mid swa manigum mægnum swa he wæs, nymðe hine man þe gearwor
cuðe/.
 14.203.24. Petrus cwæð: hwæt.
 14.203.25. Ic la acsie þe, hwæt cweþe wit þis beon, þe
he his sylfes wyllan geleoðode in him sylfum þære blisse geweald,
hwæþer þe his mod wære hwylum getogen & genyded to þysum
andweardan gefean, þeh þe him laðre wære, þa he swa manigra mægna
full wæs?
 14.203.29. Gregorius him andswarode & cwæð: mycel is seo
gestihtung þæs ælmihtigan Godes, & full oft hit gelimpeð,
þæt he hwilum ne syleð þa læssan dæde sume, þam þe he maran
wundru gegearwað, þæt symble heora mod hæfde hwæthugu þæs
þe hit mihte hit sylf symble big getælan, þæt hi, þonne hi
gewilniað fullfremede beon & þonne ne magon, hi winnan in þan, þe
hi na ne onfengon, & hwæðre ne ahebban na hi sylfe in oferhigde in
þam wundrum, þe hi habbað heom on gewealde, þeah þe hy æfter
þam læssan winnan.
 14.204.7. Ac þis byð gedon, to ðon þæt hi leornian,
þæt hi nabbað of heom sylfum þa maran wundru, þa þe in him sylfum
ne magon oferswiðan þa lytlan & þa ytemestan uncyste.
 14.204.10. Þanon wæs geworden, þæt ure drihten længest
geheold Philisteas & Chananeas adwæscende ealle þa strangan & þa
hwatestan þara wiðerbrecene gelæddum his folce to þam behatlande,
þæt þæt, swa swa hit awriten is, Israhela folc byþ acunnod on
rihtne dom in ðam twam cynnum.
 14.204.14. Forþon þe full swiðe oft, swa swa hit gecweden
wæs, eac swylce he lyfeð sumum mannum sume tælwyrðe wisan, þam þe
he ær sealde þa mycclan gife, þæt hi symble habban hwæthugu
þæs þe hi magon wið winnan & feohtan. & hi hyra mod upp ne
aræran & ne gylpan þæs þe hi habban, þeah þe hi habban heora
feond in þam mycclum dædum oferswiðede, forþon þe hi in þam
læssan dædum þonne gyta beoð geswæncte fram heora wiðerbrocum.
 14.204.21. & swa hit geweorðeð wundorlicum gemete, þæt
an & þæt ilce mod ægþer ge mid healicum mægnum weaxeð &
strangað & eac of his agenre untrymnysse wergað & teorað, to
þon þæt hit geseo hit sylf beon on oþre healfe fæstlice getimbrod
& on oþre tyderlice toworpen, to ðon þæt hit eadmodlice &
fæste healde þæt god, þæt hit hafaþ, þonne hit habban ne
mæg þæt, þæt hit seceð & georneð.
 14.204.27. Ac hwylc wundor is, þeah þe we þis be mannum
secgan, nu seo uplice leodræden þære ængellican gecynde of sumum
dæle æfwerdlan & wonunge aræfnede of hyra efenceasterwarum &
on sumum dæle fæstlice gestod & gewunode, swa þæt þa gecorenan
engla gastas selfe swa myccle strenglicor & fæstlicor gestodon, swa
myccle swa hi eadmodran wæron, þurh oferhigde þa oðre ofdune
afeollon?
 14.205.5. Soðlice hi forðfremedon & þungon þurh þa
wununge heora geferscipes, & of ðam dæle heora toworpnysse &
gedales to ecnesse staðole þy staðolfæstlicor hi wæron getrymede.
 14.205.7. Þus hit byð gedon in anlepra gehwylcre sawle,
þæt heo byð full oft to þam mæstan gestreonum gehealdenu of þam
lytlan woningum in þa heardnesse & wearde heora sylfra eadmodnesse.
 14.205.10. Petrus cwæð: wel me licað þæt þu cwyst.
 15.205.12. Gregorius cwæð: þis ic eac ne forswigie, þæt
þæt ic gecneow of þam ylcan lande þurh þa sægene þæs
arwyrðan weres & mæssepreostes, þam wæs nama Sanctulus; be
þæs wordum þu naht ne tweost, forðon þe þu geare canst his lif
& geleafan.
 15.205.14. Eac swylce in ða ylcan tid eardodon II weras on
ðam/ dælum Nursige þære mægðe in life & in hade haliges
drohtoðes, þara wæs oþer gehaten Euticius, oþer wæs genemned
Florentius.
 15.205.18. Ac se ylca Euticius aweox & gestrangode in gastlicum
elne & in þam wylme godcundra mægna & ageornde, þæt he
manigra manna sawla þurh þa trymnesse godcundre lare gelædde to
drihtne.
 15.205.21. Soðlice Florentius he helde þæt lif in
bilwitnesse & in halgum gebedum.
 15.205.22. Witodlice þær wæs mynster unfeorr fram heora
huse, þæt wæs forlæten & hyrdeleas for heora hlafordes deaðe
& forþfore of þam mynstre.
 15.205.24. Þa woldon þa munecas habban heom to hlaforde þone
ylcan Euticium.
 15.205.25. He wæs sona geþafiende heora bene & hi
underfeng & manega gær heold þæt mynstre & wel beeode &
geteah þara muneca mod in þa geornesse haliges lifes & drohtoðes
& let wunian þone arwyrðan wer Florentium in þam gebedhuse, þe he
ær in eardode, þy læs hit æmtig stode.
 15.206.2. In þam þa Florentius ana eardode, sume dæge he
astrehte hine sylfne in gebed & bæd fram þam ælmihtigan drihtne,
þæt he wære gemedemod him forgyfan & sellan hwylcehugu frofre
þær/ to eardianne.
 15.206.5. & sona swa he þæt gebed gefylde, he eode ut of
þam gebedhuse & gemette ænne beran standan beforan þam durum.
 15.206.7. He ofdune onhylde his heafod to þære eorðan &
nawiht eowode his reðnesse on his gebærum, þæt hit openlice wæs
ongyten, þæt he þyder com to þegnunge þæs Godes weres.
 15.206.9. Þæt þa se drihtnes wer sona oncneow, forþon
þær to lafe wunedon feower scep oððe V æt his cytan, & þa
nyste he, hwa hi heolde.
 15.206.11. He þa bebead þam ylcan beran & cwæð: gang
& drif þa sceap in heora læse & cum eft to middes dæges ham.
 15.206.13. Þa witodlice ongan þis unablinnendlice beon gedon,
þæt is þonne se heordelice gyming, seo ðe to þam beran wæs
beþancenu.
 15.206.15. & hyt þa þæt wilde deor swa fæstende fedde
& heold þa sceap, þe hit ær gewunode etan.
 15.206.16. & þonne se drihtnes wer to nones wolde fæstan,
þonne bebead he þam beran, þæt he ham hwurfe mid þam sceapum to
þære nontide, & þonne he fæstan nolde, þæt he þonne come
to middes dæges.
 15.206.19. & swa ða in eallum þam wisum se bere hyrde þam
bebode þæs Godes weres, þæt he no to middes dæges ham com, þonne
him wæs beboden, þæt he to nones sceolde ham cuman.
 15.206.23. & þa þa þis wæs lange swa gedon, þa ongan
in þære ylcan stowe se hlisa swa myccles mægenes feor & wide beon
gemærsad.
 15.206.25. Ac forþon þe se ealda feond þonne getihð to wite
& to yfle þa forhwyrfdan mæn þurh andan & æfæste, þonne
þe he sceawaþ þa godan fremian & weaxan to Godes wuldre, þa
ongunnon feower of þam þegnum þæs arwyrðan Euticius swiðlice
æfæstigan, þæt heora hlaford nænig wunder ne worhte, & þes,
se þe ana wæs forlæten, fore swa mycclum wundre wearð widmære.
 15.206.30. & þa hatiende hi ofslogon þone ylcan beran.
 15.207.1. & þa þa he ham ne com in ða tid, þe him
bebead, se Godes wer Florentius þa wende his hamcymes & his abad oþ
æfentid, & þa ongan he beon sarig, forþon þe se bera ham ne com,
þone he gewunode for bilwitnesse broðor cigan.
 15.207.4. He þa sona oðre dæge ferde ut geond þæt land
samod secende þone beran & þa sceap, & þa funde he þone beran
ofslægene & geornlice ongan acsian & eac hraðe geacsode, fram hwan
he ofslagen wæs, & sealde hine sylfne in wop & in cwiðnesse &
ma weop þara broðra nið, þonne þæs beran deað.
 15.207.9. Þone þa se arwyrða wer Euticius to him gelaðode
& hine ongan frefrian; ac se ylca drihtnes wer Florentius beforan þam
broþrum mid þære uneþnysse swa myccles sares onæled biddende
cwæð: ic gehyhte on þone ælmihtigan God, þæt hi in þysum life
beforan eallra manna eagum heora niðes sume wrace onfon, forþon þe hy
minne beran ofslogon unscyldigne, se þe heom nane dere ne dyde.
 15.207.14. & sona seo godcunde wracu wæs fylgende his
muðes stefne.
 15.207.15. Witodlice þa IIII munecas, þe þone ylcan beran
ofslogon, sona wurdon þurhslægene mid þære adle þæs mycclan
lices, swa þæt afuliendum lichaman hi mid ealle forwurdon.
 15.207.18. Þa se Godes wer Florentius swyðlice forhtode &
him ondred, forþon þe he þa broðra swa swiðe wyrgde, & þa
forþon weop þa hwile þe he lifde, forþon þe he swa hraþe gehyred
wæs in ðære bene, & sæde, þæt he heora deaðes myrðra
wære.
 15.207.22. We gelyfað, þæt se ælmihtiga God þæt
forþon dyde, þy læs se halga wer swa wundorlice bilwitnesse
geþristlæhte ofer þæt ænigne man wyrgan, þeh þe he mid hwylcum
sare gegremed & abolgen wære.
 15.207.25. Petrus cwæð: cwyst þu la, gelyfað we gewislice
þæt beon hefige synne & myccle, gif we hwylcum men wyrgað mid yrre
onstyrede?
 15.207.27. Gregorius cwæð: to hwan acsast þu me be þyssere
synne, hwæðer heo hefig sy?
 15.207.28. Gemyne, hwæt sanctus Paulus cwæð: wyrigcwidole
men ne magon hi sittan on Godes rice.
 15.207.29. Gehyge nu, hu mycel seo syn sy, seo þone man
asyndrað fram Godes rice.
 15.208.1. Petrus cwæð: ac hu byð þæt gif hit
gelimpeþ, þæt se man þæt wyrignesse word ne gecwið to his þam
nehstan for hete & niþe, ac hit sceoteð forð þurh his tungan
gymeleasnesse?
 15.208.4. Gregorius him andswarode: gehyr þis, Petrus: nu mid
þam þearlwisan deman þæt unnytte word byð getæled, þeah þe
hit butan niðe gecweden sy, & swa myccle ma þæt scyldige word byð
gewitnod, gif hit mid feondscipe byþ gesprecen?
 15.208.8. Ac geþenc forþon: nu þæt word byð wites
wyrðe, þe butan niðe byþ, hu swiðe fordemedlic þæt byþ, þe
ne byð butan hete & niðe gesprecen.
 15.208.10. Petrus cwæð: ic hit geþence & wel gelyfe.
 15.208.11. Gregorius þa gyt spræc: se ylca Godes wer dyde þa
gyt oðer wundor, þæt ne sceall beon forswigod.
 15.208.12. Soðlice þa þa his se myccla hlysa weox &
mærsode feor & wide, sum deacon wæs feor þanon hamfæst, se
gewilnode feran to him, þæt he hine sylfne mid his gebedum befæste.
 15.208.15. & þa þa he com to ðæs halgan mannes cytan,
he gemette ealle þa stowe fulle unarimedra nædrena in þam ingange
þære cytan, & mid þy þe se diacon swyðe aforhtode & cleopode
þus & cwæð: gebide þe la, drihtnes þeowa, gebide.
 15.208.18. & hit wæs þa wundorlic smyltnes þære
lyfte, & he þa Florentius ut eode & ahof his eagan up to heofonum
& his folme aðenede & wilnode, þæt drihten him þone wol fram
afyrsode.
 15.208.21. Þa semninga for ðæs halgan weres stefne
ahleoðrede se heofon, & seo þunorad ofsloh ealle þa nædran, þe
þa stowe abysgodon.
 15.208.22. & þa þa se drihtnes wer geseah þa nædran
ofslagene, he cwæð: drihten, geseoh, þæt þu acwealdest þas
nædran, ac hwa ahefeþ hi heonon?
 15.208.25. & sona swa þæt gecweden wæs, þær comon
swa manige fugelas, swa þara ofslagenra nædra wæron.
 15.208.26. & hi þa onweg abæron æghwylce & swiðe
feor awurpon & gedydon full clæne þara nædrena þa eardungstowe
þæs halgan mannes.
 15.209.1. Petrus cwæð: hwæt cweðað we, hwylces
mægnes & hwylcre geearnunge þæt wære, þæt symble his muðe
wæs swa swiðe neah se ælmihtiga God?
 15.209.3. Gregorius him andswarode: swyðe þyhð la, Petrus,
seo clænnes, & fremað seo bilwitnes þære mænniscan heortan mid
þæs ælmihtigan Godes þære synderlican clænnesse & his
þære bilwitan gecynde.
 15.209.6. Witodlice þæt ilce, þæt his þeowas ne
sprecaþ þa idlan word, þæt is þy þe hi beoð asceadene fram
eorðlicum dædum, & bewarniaþ hi, þæt hi hira mod ne
besmitað oþ þe þurh unnyt word tostredan, & þonne forðon hi
begytað beforan oþrum mannum, þæt hi beoð gehyred fram drihtne heora
ordfruman & geþwæriað to þam swiðe eaðelice, swa swa of sumre
gelicnesse þære clænnesse & bilwitnesse heora geþohtes.
 15.209.12. Þonne we, þe wæron gemængde to þysum
folclicum mængungum, gelomlice we sprecaþ þa unnyttan word & eac
full oft þa, þe hefiglice beoþ scyldige, forðon ure muð þam
ælmihtigan Gode byð þonne swa swiþe feor, swa swiðe swa he neah
biþ þysum middangearde.
 15.209.16. Witodlice we beoð to þysum woroldmannum mid ure
gelomlican spræce forþon þe þæt swyþe earfoðlic ðam mæn
byþ, þæt seo tunge, þe sprecaþ ymb þa woruldþing, ne besmite
þæt mod, þe heo gehrineð, & þonne eac ful oft we gewuniað,
þæt we þam woruldmannum hwæthugu mid sprecað for gehlæge, &
þa ylcan spræce we nimað lustlice, þeah þe heo si us unwyrðelice
& unrihtlic to sprecane, & eac, þeah þe us na ne lyste to þære
gecyrran, we becumað to ðære for gewille þara woruldhada.
 15.209.25. & swa þonne geweorðeð, þæt we becumað
þonne fram þam idlan wordum to þam sceaðfullum & fram þam leohtum
wordum to þam hefigrim, & ure muð byþ þanne fram þam
ælmihtigan Gode swa myccle læs gehyred in ure bene, swa mycle swa he ma
besmiten byð mid þy dysilicran spræce.
 15.210.2. Be þon hit is awriten: se þe onweg acyrreð his
eare, þæt he ne gehyre þa Godes æ, þæs ben byð onscuniendlic
mid Gode.
 15.210.4. Hwylc wundor is þæt forðon, þeh þe we biddende
syn late fram drihtne gehyrede, þe drihtnes bebod oððe late oþþe na
gehyran wyllað?
 15.210.6. Ac hwilc wundor is þæt forþon, þeah þe
Florentius in his bene swa hraðe gehyred wære, se þe symble swyþe
hrædlice drihten gehyrde in his bebodum?
 15.210.8. Petrus cwæð: nis naht ma, þæt mæge
geandswarian openlice þam rihte, þe þu recest.
 15.210.9. Gregorius þa gyt sæde þus cweðende: Euticius
wæs in Godes wege gefera þæs forecwedenan Florentius, se wearð
swiþur mære æfter his deaðe in þam mægne his wundra.
 15.210.12. Soðlice þa ceasterwara þære burge gewunedon,
þæt hi fela wundra be him sædon, & þæt wæs eallra mæst
þær getacnod genehhelice, þæt se ælmihtiga God worhte þurh his
gegyrelan oð þas gewintide Langbeardna.
 15.210.15. Soðlice swa oft swa regnes wæs wana, & seo
lange drugung mid mycelre hæte bærnde þa eorðan, þanne gesamnodon
þa ceasterwara þære burge hi tosomne & gewunodon, þæt hi in
drihtnes gesihþe offredon mid heora benum & ferdon mid þære tunecan
him/ gebiddende geond heora æcras, & þonne sona heom wæs seald se
regn, se þe fullice mihte þa eorðan wel gehyrtan.
 15.210.21. Of þære wisan mæg beon wel ongyten, hwilc
mægn his sawl hæfde in hire, & in hwylcre geearnunge se wæs innan,
þæt þe æteowde his gegyrla utan & acyrde fram þam burhleodum
þæt yrre ures scyppendes.
 16.210.25. Eac hit gelamp nu niwan in Suðlangbeardum, þæt
sum swiðe arwyrþe wer, þam wæs nama Martinus, se lædde ancerlif in
Marsico þam munte & þær wæs manig gær ana belocen in þam
nearwestan scræfe, þone cuðon manega ura geferena & eac full oft
wæron andwearde his þeawum & dædum.
 16.211.2. In þam eac fela þinga ic ongæt fram minum
foregengan þære eadigan gemynde papan Pelagio, & eac swa me sædon
oþre æfæste weras.
 16.211.4. Þis wæs his æreste wundor, þæt sona swa he
hine sylfne brohte in þæt þyrl þæs forecwedenan muntes, þær
forð ræsde wætres dropa of ðam ylcan stane, in þam wæs þæt
holg þæs nearwan scræfes.
 16.211.7. Þæt wæter genihtsumode Martino þam Godes
þeowe to dæghwamlicum bryce, & naþær ne hit næs læsse ne
mare, þonne hit þearf wæs.
 16.211.9. In ðære wisan se ælmihtiga God gecyþde, hu
swiðe he dyde gymnesse his þeowes, þam þe he gegearwode drync in þam
westene of heardum stane.
 16.211.11. Ac se ealda feond manna cynnes æfæstgende his
godra weorca ongan syrwian, hu he sceolde þisne mid his scincræfte of
þam scræfe adrifan.
 16.211.13. Ða soðlice becreap þær inn to þam halgan men
sum swyðe unhyre næddre & ongan mid gedonum brogan þone Godes
þeowan ut adrifan of ðære eardunge.
 16.211.15. Seo nædre ongan slincan in þæt scræf &
com þider ana, & þær heo hi astrehte beforan þam halgan were, þe
hine þær gebæd ana, & heo ðær gereste mid him restendum.
 16.211.18. & se halga wer eallinga unforht aþenede his fot
& his hand to þære næddran muðe & þus cwæð: gif þu
hwylce leafe habbe me to sleanne & to wundianne ne wyrne ic þe þæs.
 16.211.21. & hit þa þus seo nædre & se halga wer
singallice heoldon þreora gæra fyrst betweoh heom.
 16.211.22. Þa sume dæge se ealda feond agrimetede & hine
gebealh oferswiþed mid swa mycelre strengðe þæs halgan weres, &
heo þa seo nædre sænde hi selfe in forspildnesse geond þa widgellan
sidan/ þæs muntes & forbærnde ealle þa treowa ðære stowe
mid þy ligge, þe of hire eode.
 16.211.26. & þa on ðære wisan, þe heo forbærnde
ealle þa sidan þæs muntes, wæs ongyten, þæt heo wæs genyded
fram þam ælmihtigan drihtne, þæt heo scolde cyðan, hwylcre
geearnunge se wæs, þe hi oferswiðde & aweg adraf.
 16.211.29. Gehyge nu, Petrus, ic þe bidde, hwylces modes
heannesse þes drihtnes wer gestode, se læg & reste þreora gæra
fyrst sorhleas mid þære nædran.
 16.212.3. Petrus cwæð: ic forhtige for þissere gehyrnesse.
 16.212.3. Gregorius him andswarode: þes ylca þæs arwyrðan
lifes wer geþohte & geteohhode on þære frumtide his inbetynednesse,
þæt he ofer þæt nan wif ne gesawe, nalles þæt he oferhogode
þone wifhad, ac forþon þe he him ondred, þæt he sceolde geyrnan on
ða uncyste deofles costunge, gif he sceawode hire onsyne.
 16.212.8. Þa geacsode þæt sum wif & stah þa bealdlice
upp on þone munt & forð eode scamleaslice to þæs halgan mannes
scræfe.
 16.212.10. & he þa forð lociende wel feor geseah on
ðæs wifes hrægl, þe þyder gangende wæs.
 16.212.11. Sona he hine sylfne astrehte in his gebed & asette
his hleor on ða eorðan & þær læg forð astreht, oþ þæt
þæt scamlease wif geswænced aweg gewat fram þam ehþyrle his cytan.
 16.212.13. & heo þa þy ylcan dæge, sona swa heo of þam
munte ofdune astah, hire lif geendode, þæt hit wæs efne gewislice
ongyten of ðam dome hire deaðes, þæt þam ælmihtigan Gode swiðe
mislicode, þæt heo sceolde geunrotsian his þeowan mid hire scamleasre
bælde.
 16.212.17. Eac swylce hit gelamp on oðre tid, þæt manige men
efeston mid æfæstlicre estfulnesse to þysum halgan were, & seo stig
wæs swiðe neara on ðære widgellan sidan þæs muntes, seo
gelædde þa onettendan men to ðæs arwyrðan weres cytan.
 16.212.21. Þa gelamp hit, þæt an lytel cniht eode upp
unwærlice on ðære nearwan stige gemang oðrum mannum, & þa he
feoll of ðam ylcan munte, oð þæt he gehreas in ða dene, seo wæs
under þam munte swa feor ofdune, swa man geseon mihte feorst.
 16.212.25. Witodlice in ðære stowe se munt wæs swa mycelre
heanesse, þæt þa mycclan treowa, þe on þære dene wæron,
þuhton þam mannum, þe hi of þam munte gesawon, swylce lytle
scealdþyfelas.
 16.212.27. Þa wurdon hi swiðe gedrefede ealle, þe þyder upp
comon to þam halgan were, & mid micclum ymbhogan seofedon, hwær se
lichama þæs aslidenan cnihtes mihte beon funden.
 16.213.1. Næs nænig man, þe aht elles gelyfde, buton he
acweald wære, ne nænig man næs, þe þæs wende, þæt se
lichama moste ætsomne gewunian, oþ þæt he eorðan gesohte, ac
þæt he sceolde beon eall tosliten for þam clifstanum, þe þær
gehwær ut sceorodon of þam munte.
 16.213.5. & þa swa þeh wæs se cniht gesoht in þære
dene & eac wæs funden nalles þæt an cwic, ac eac swylce
æghwæs he wæs ansund.
 16.213.7. Þa openlice wæs gecyþed eallum þam mannum,
þæt se cniht ne mihte beon gedered, forþon þe hine bær & scylde
in his fylle þæt gebed þæs arwyrðan weres Martines.
 16.213.9. Soðlice eac þam scræfe þæs halgan mannes
hlifode ofer mycel stanclif & swa hlifiende, swylce hit feallan wolde ofer
sancte Martines cytan, & daga gehwylce, swylce hit beotode swa hreosende to
his forwyrde.
 16.213.13. Þa com to þysum stanclife Mæscator mid mycelre
ceorla mænigu Armentaries swuster sunu þæs foremæran weres, & he
þa bæd, þæt se Godes þeowa wære geeadmodod, þæt he of ðam
scræfe ut eode, þæt he mihte of ðam munte alucan þæt hreosende
clif, & þonne se Godes þeow ofer þæt eardode sorhleas in his
gebedhuse.
 16.213.17. & þa se Godes wer nænigra þinga him hyran
nolde to þon þe he hine bæd, þæt he dyde, ac he hine sylfne ahydde
in deogolran stowe þæs scræfes.
 16.213.20. & ne þuhte nanum men þæs tweo, þæt gif
þæt stanclif feolle, þæt hit ne ofsloge þæt scræf & eac
Martinum acwealde.
 16.213.21. Þa witodlice seo mænigo þara ceorla, þe þider
comon/, ongunnon trahtian, hwæðer hi mihton buton þæs halgan weres
frecenesse þæt unmæte stanclif onweg aleoðian, þe him oferhlifode.
 16.213.24. Eala, Petrus, þæt þæt wæs swiðe wundorlic
wise, þæt hit gelamp semninga, þæt ealle þa men gesawon, þæt
seo mycelnes þæs stanclifes, þe hi aweg don woldon, færinga wearð
upp awegen fram þam mannum, þe hit ymb wunnon, & swa ahleop, þæt
hit na gehran þæs scræfes hrofe, þe Martinus on wæs, ac feoll
swiðe feorr, efne swylce hit fleonde wære þæs Godes weres deringe.
 16.214.1. Þæt swa gedon mid þære ængellican
þegnunge for hæse þæs ælmihtigan Godes ongyteð ælc ðara,
þe geleaffullice gelyfað, þæt ealle þing sin gestihtode mid
þære godcundan foresceawunge.
 16.214.4. Eac þes halga wer, þa þa he ærest com on þone
ylcan munt & næs þa gyt eardiende on þam belocenan scræfe, he
geband him sylfum þone fot & mid iserne racenteage he gefæstnode on
oðre healfe ðæs stanes, to ðon þæt him nære na alyfed ofer
þæt furður to ganne, þonne swa swa þære racenteage længe
aþened wæs.
 16.214.9. & þa þa þæt se arwyrða wer Benedictus
geacsode, þæs gemynd we dydon on þissere uferan bec, se him bebead
þurh his agenne þegn & þus cwæð: gif þu sy Godes þeowa, ne
binde þe seo isene racetæah, se þe nime Cristes racenteah.
 16.214.12. Sona swa swa Martinus gehyrde Benedictus word, he
tobræc hraðe þone fotcops, & swa þeh æfter þan he ne stop mid
þy unbundenum fet ofer þa stowe, þe he hine ær wenede, þa þa he
gebunden wæs, ac hine sylfne beeode swa him þearf wæs butan racenteage
in swa mycclum landsticce ungebunden, swa he ær gebunden on wunode.
 16.214.17. & mid þy he ongan eac swylce habban geongran,
æfter þon þe he hine sylfne in þam scræfe beleac, & þa his
geongran eardodon on sundran fram þæs halgan mannes scræfe &
þær gewunodon, þæt hi heom wæter hlodon of anum pytte to bryce
heora lifes.
 16.214.21. Ac gelomlice wæs tobrocen se rap, in þam hangode se
stoppa, þe man þæt wæter mid hlod.
 16.214.22. Forþon hit wæs þus gedon, þæt þa gingran
þæs halgan weres abædon þa racenteage, þe se drihtnes wer aspeon of
his fet, & hi gefæstnodon to þam rape & gebundon to ðam
wæterstoppan.
 16.214.25. Witodlice hit gelamp, þæt syþþan of ðære
tide se ilca rap wæs ælce dæge bedyped in þam wætre & swa
þeh nane gemete næs he tobrocen, forðon þe se rap gehran þære
racenteage þæs Godes weres, þe he hæfde on him swa myccle strengðe
to adreoganne þa byrde.
 16.215.1. Petrus cwæð: soðlice þas dæda me liciaþ,
forþon hi wæron wundorlice & eac swiþe niwan gewordene.
 17.215.3. Gregorius him andswarode: hit gelamp nu in urum tidum,
þæt sum subdiacon wæs Buxentine þære cyrican, þam wæs nama
Quadragesimus, se gewunode, þæt he læswode þam eowde his sceapa in
Aurelia þam lande.
 17.215.6. Be þæs dædum of swiðe sagoles weres gesægne
me wæs cuþ swiðe wundorlic wise, & seo wæs swiðe deogollice
gedon.
 17.215.8. Soðlice in ðam dagum, þe se subdeacon dyde his
sceapa gyminge in Aurelia þam lande, wæs sum swiðe arwyrðes lifes wer
in ðam munte, þe is gehaten Argentarius.
 17.215.10. Se wer underfeng munuchad & þone mid fægrum
þeawum gefylde.
 17.215.11. Witodlice þes hæfde him to gewunan, þæt he
ælce gære wolde faran of Argentario þam munte to sancte Petres cyrican
þæs apostola.
 17.215.14. & þonne symble gebeah he to þance rihtre
cumliðnesse to Quadragesimo þam subdiacone, swa swa he sylfa me sæde.
 17.215.15. Þa sume dæge hit gelamp, þæt he com to
þæs subdeacones huse, þæt næs naht feor fram þære cyrican,
& þa wearð þær forðfered sumes earmes wifes ceorl, þone hi ne
mihton byrgan, forþon þe him se æfen on sæt, ac hine þwogon &
mid scytan bewundon, swa hit þeaw wæs.
 17.215.20. & þa sæt þæt earma wif weres bedæled
ofer þam lichaman hire forðferdan ceorles, seo ateah ealle þa niht in
mycclum wopum.
 17.215.22. & he þa se Goda man efensargode hire sare mid
singalum stefnum his wopa.
 17.215.23. & þa þa þæt wif swa lange weop &
nænige gemete blinnan ne mihte, þa wæs se Godes wer onbryrded, þe
Quadragesimus se subdeacon þær gefermode, & þus cwæð to him:
eala þæt min sawl efensargaþ þises wifes sare.
 17.216.1. Ac ic þe bidde, þæt þu arise, & wit þonne
begen biddan, þæt God þysum wife geyþe.
 17.216.2. Witodlice þa ferdon hi begen to þære neahcyrican
& hi sylfe þær samod astrehton to heora gebede.
 17.216.4. & þa þa hi lange hwile hi ðær gebædon, se
Godes þeowa bæd Quadragesimum þone subdeacon, þæt hi þæt gebed
gefyldon.
 17.216.6. Soðlice gefyldum þam gebede to genam on ðam wife
deorwyrðe þæs dustes dæl & dyde to þæs forðferdan lichaman
& hine sylfne þær on gebed astrehte.
 17.216.8. & þa he hine lange hwile gebæd, & swa þeh
he nolde na mid ðam subdeacone his gebed gefyllan, swa swa he ær dyde, ac
he sylfa sealde bletsunge & aras sona.
 17.216.10. & þa forðon þe he bær on his swiðran hand
þæt gesomnode dust, he genam aweg mid his wynstran hand þone wrigels,
mid þy wæs bewrigen se andwlita þæs forðferdan mannes.
 17.216.13. & þa þa þæt wif geseah þæt swa gedon,
heo ongan swiðlice wiðcweðan & wundrian, hwæt he don wolde.
 17.216.14. & he þa onweg adonum þam wrigelse gnad þa on
ansyne þæs forðferdan mannes þæt dust.
 17.216.16. & þa þa he lange hwile gnad, swa se deada man
onfeng his sawle & aganode & his eagan untynde & þa him sylf upp
sæt & awundrode, hwæt ymb hine sylfne gedon wære, efne swylce he
of hefegum slæpe wære aweht.
 17.216.19. Þa þa þis þæt wif geseah, þe þær mid
swa mycclan heofe geswænced wæs, heo ongan for ðon fægnunge ma
weopan & swyðor mid hire stefne hlydan on þam heofe.
 17.216.22. Þa se drihtnes wer ongan hire styran mid gemetlicre
steore & þus cwæð: swiga, wif, swiga.
 17.216.23. Ac swa hwylc man swa eow acsige, hu þeos wise gedon
wære, þonne cweðað ge þis an, þæt drihten selfa se hælenda
Crist his sylfes weorc geworhte in þære wisan.
 17.216.25. & þa þa he þis sæde, he eode ut of þam
huse, & þa hraðe he forlet Quadragesimum þone subdeacon, swa þæt
he in ðære stowe næfre ofer þæt him æteowde.
 17.216.28. Ac he wæs fleonde þa woruldlican are & þæt
þy dyde þe he nolde, þæt he æfre ofer þæt in þysum life
wære gesewen þam mannum, þe hine gesawon þæt wundor wyrcan.
 17.217.1. Petrus cwæð: ic nat, hu oþre men þis ongytað;
witodlice ic wene, þæt þæt sy wundorlicre eallum oðrum wundrum,
þæt þa deadan eft to life gecyrren, & hira sawle eft of deogolnesse
to ðam lichaman beoþ gecyrde.
 17.217.5. Gregorius him andswarode: gif we lociað to þam
gesewenlicum þingum, þe swa geweorðað, we sceolan nyde þæt
gelyfan. gif we þonne sceawiaþ & gehycgað þa ungesewenlican, butan
tweon us byþ cuð, þæt þæt is mare wundor, þæt man mid þy
worde þære halgan lare & mid þy fultume haligra gebeda þone
synfullan man gecyrre fram his synnum, þonne man þone deadan lichaman eft
awæcce.
 17.217.11. In þysum mæn byð se lichama aweht, þe bið eft
sweltende, in ðam mæn byþ seo sawl aweht, seo byþ lifigende in
ecnesse.
 17.217.12. Be þære wisan ic þe cyðe nu þa bysene be twam
mannum, ac geþænc, in hwæþrum þara þu wene, þæt wære
maran mægnes wundor geworden.
 17.217.15. Witodlice we witon, þæt drihten awehte Lazares
lichaman of deaðe, þone we gelyfað him wel getreowne, & eac he awehte
Paulum þone apostol on his mode & hine gecyrde fram his synnum.
 17.217.17. Þa witodlice æfter þæs lichaman æriste be
Lazares wundrum & mægnum wæs ætswiged, & soðlice æfter
þære sawle æriste ne mæg ure tydernes ymbfon & ongytan, hu
mænigfealde wisan wæron gesæde in þære halgan spræce godcundra
boca be sancte Paules mægnum & wundrum.
 17.217.22. Þæt is þonne, þæt his þa wælgrimmestan
geþohtas wæron gebigde to þam hnescan innoðum þære mildan
arfæstnesse, & þæt he gewilnode, þæt he swulte for ðam
broðrum, in þara deaðe he wæs ær gefeonde.
 17.217.25. & eac, þæt he wæs gefylled mid þy wisdome
ælces gewrites & þa gedemde, þæt he sylfa naht ne cuðe ne nyste
buton þone hælendan Crist & þysne hogiendne & þrowiendne for
ealles mancynnes hæle.
 17.217.28. Þæt is eac gesæd, þæt he for Cristes lufan
lustlice geþafode, þæt he wære mid gyrdum beswungen, & he wæs
eac mid sweordum ehted, & þæt he eac wære heah & upp ahafen mid
are ðæs apostolican hades, ac swa þeh his sylfes wyllan he wæs
hleotend in ðam midle Cristes þegna.
 17.218.2. & he wæs gelæded to þæs þriddan heofones
deogolnessum, & þonne hraðe he bigde his modes eage þurh ymbhigd
& eadmodnesse to gerihtanne & to gesettanne þone gemanan
gesinsceppendra manna, & he þa þus cwæð: agylde se wer þam wife
hire gedafenu, & eac gelice þæt wif þam were.
 17.218.6. Eac hit is be him gesæd, þæt he wære
geþeoded in gastlicre sceawunge to engla þreatum, & swa þeah he na
forhogode, þæt he geþohte & stihtode lichamlicra manna dæda.
 17.218.9. & eac hit gesæd is, þæt he gefægnode on
his untrumnesse & him sylfum þæt licode, þæt he teonan þrowode,
& he þæt cwæð, þæt him wære Criste þæt, þæt he
lifde, & gestreon, þæt he swulte.
 17.218.11. & eac hit awriten is þæt ilce, þæt he
lifde in lichaman, hit wære efen þan þe he eallinga butan þam lichaman
eall wære.
 17.218.13. Geseoh nu forðon, Petrus, & geþenc, hu se lifde,
þe gehwearf fram þære helle his modes to þære arfæstnesse
lifes.
 17.218.15. Forðon þæt is læsse wundor, þæt man
hwylcne man in lichaman of deaðe awæcce, buton hit gelimpe, þæt se
man þurh þæs lichaman gecwicunge sy gelæded to þæs modes life,
þæt þis þonne sy gedon þurh þæt wundor, þæt he sy
geliffæsted innan & gecyrred fram his unrihte.
 17.218.19. Petrus cwæð: feorr beneoðan þan ic gelyfde
þæt, þæt ic nu ongæt, hu swiþe unwiðmetendlice hit is bufan
þon þe ic wende.
 17.218.21. Ac ic þe bidde nu, þæt þu þa ongunnenan
spræce forðsprece, & þæt þa hwile þe þu æmtige tid
habbe, þæt us seo tid ne gewite butan þinre lare & trymnesse.
 18.218.24. Gregorius him andswarode: sum broþor is gyt in ðisum
mynstre mid me wuniende & lifigende, se is se an geornfullesta godcundra
gewrita, & se is wintrum yldra þonne ic, & he gewunode, þæt he
me sæde manig þing, þe ic sylf ær nyste.
 18.218.27. Witodlice æt þises sage ic gehyrde &
geleornode, þæt sum man wæs in Suðlangbeardna lande binnan
feowertigum mila of Romebyrig, þam wæs nama Benedictus.
 18.219.3. Se wæs wintrum geong & on his þeawum eald &
gedefe, & he hine sylfne geteah & geheold stranglice & fæstlice
in ðam regole þæs halgan weres.
 18.219.5. Þone onfundon Gotan on ða tide Totillan þæs
cyninges, & hi ða ongunnon syrwian, þæt hi woldon hine forbærnan
samod mid his huse.
 18.219.7. Þa wurpon hi fyr on þa hus & eall forbærndon,
þæt in ðam ymbhwyrfte wæs þæs huses, & swa þeh þæs
halgan mannes cyte ne mihte beon forbærned mid þy fyre.
 18.219.9. Þa gesawon þæt þa Gotan, hi ongunnon ma reðian
& hi gebelgan & þa ðone halgan man atugon ut of his huse.
 18.219.11. Þa gesawon hi unfeor þanon ænne ofen inæledne,
se wæs gegearwod to þon þæt man wolde on bacan.
 18.219.12. Þa bescufon hi þone halgan man þær inn &
fordytton þone ofn.
 18.219.13. & þa oþre dæge wæs he gemeted swa gesund,
swa he ær wæs, & nallæs þæt an, þæt his lichama wæs
gesund for þy fyre, ac eac swylce ne mihton hi forbærnan nanra þinga his
hrægles.
 18.219.16. Petrus cwæð: nu ic gehyre, þæt þis is eft
þara þreora cnihta, þe geo aworpene wæron in þone byrnendan ofen,
& swa þeah þæt fyr hi aderian ne mihte.
 18.219.19. Gregorius him andswarode: þæs þe ic wene
þæt wundor wæs gedon of sumum dæle ungelice þisum, forþon þa
þry cnihtas wæron aworpene in þæt fyr gebundenum heora fotum &
handum, & þa oðre dæge sohte hi se cyning in þam ofne & hi
þær gemette gangende æghwæs ungederede on heora gegerælan.
 18.219.24. Of þære wisan wæs ongyten, þæt þæt
fyr, þe hi in wæron bescofene, fornam heora bendas & ne dorste heora
hræglum onhrinan.
 18.219.26. Swa hit gelamp on þa ylcan tid, þæt se lig
gehæfde his mægn in þara rihtwisra cnihta þegnunge to heora frofre
& fultume & hit habban ne mihte to heora wite & tintregum.
 19.220.1. Þisum ealdum wundrum gelamp in urum dagum gelic wise,
þeh þe hit of ungelicre gesceafte gewurde.
 19.220.2. Soðlice nu niwan Iohannes se gerefa me cyþde mid his
agenre sægne, þæt Pronulphus se ealdorman wære in þa tid mid
Autharico þam cyninge, þær gelamp wundorlic wise.
 19.220.5. & se ealdorman cyðde, þæt he him sylfa
þær æt wære & þa wisan ongeate & oncneowe, & se
forecwedena gerefa hit æt his muðe gehyrde.
 19.220.7. Se hit me sæde þus cwæð, þæt nu for fif
gærum hit gelumpe on Romebyrig, þæt Tifrestream wæs upp gangende swa
swiðe weaxende ofer þa weallas & in ðære byrig þa mæstan land
abysgodon.
 19.220.10. Swa eac swylce Attesis seo ea wæs weaxende æt
Ueronense þære byrig, oð þæt heo becom to þæs halgan martires
& biscopes cyrican Zenonis.
 19.220.13. Þære cyrcan dura wæron þa opene, & swa
þeh ne mihte þæt wæter in þa cyrican yrnan, ac hit wæs weaxende,
oþ þæt hit becom upp to þam fenestrum, þa wæron forneah æt
þam hrofe, & swa þæt wæter wæs standende & beleac þa
duru þære cyrican, efne swylce seo wætergesceaft wære onwænded in
fæstes wages staðolfæstnysse.
 19.220.18. Eac þær wæron manige men inne, þa þa seo
cyrice wæs utan ymbseald mid þæs wætres mycelnesse.
 19.220.19. Hi nyston, hwider hi mihton ut gan, & heom forðon
ondredon, þæt hi sceoldon beon geswæncte mid þurste & mid
hungre.
 19.220.21. & þa eodon hi to ðære cyrcan dura &
þær hlodon heom drincan.
 19.220.22. & þæt wæter weox upp to ðam fenestrum, swa
ic ær bufan sæde, & swa þeah hit ne mihte nænigra þinga flowan
in to ðære circan.
 19.220.24. Eala, Petrus, þæt þæt wæs mycel wundor,
þæt þæt wæter mihte beon hladen swa swa wæter & ne mihte
flowan swa wæter, ac hit stod beforan þære dura, to ðon þæt hit
cyðde eallum þam mannum þa geearnunge þæs halgan martyres Zenones.
 19.220.27. Hit wæs wæter to fultume & to helpe þam
mannum, þe in ðære cyrican wæron, & swylce hit wæter nære
in ða stowe to farane.
 19.221.1. Forþon ic sæde ær, þæt þis nære ungelic
þam ealdan wundre þæs ær gesædan fyres, þæt forbærnde ða
bændas þara þreora cnihta & ne gehran heora hræglum.
 19.221.4. Petrus cwæð: swiðe wundorlices mægnes weras
wæron in Suðlangbeardum.
 19.221.5. Ic wolde witan, hwæðer hit gelumpe, þæt hi
nænige searwe þæs ealdan feondes aræfnedan, þæt hi þonne for
ðam searwum swa forð geþungon.
 19.221.7. Gregorius him andswarode: ne byð næfre nænig lean
þæs sigores, buton hit sy mid gewinne gecampod.
 19.221.8. Hwanon furðor beoð halige men sigorfæste, nymðe
hi campian & feohtan wið þam searwum þæs ealdan feondes?
 19.221.10. Witodlice se awyrgda gast symble ætstandeþ urum
geþance & ure spræce & urum dædum; ac gif hit gelimpeð,
þæt he hwæt unrihtlices on ðan findeð, he wilnað, þæt he mid
þy geweorðe ure wregend & wrohtbora beforan þam dome þæs ecan
deman.
 19.221.14. Wilt ðu nu witan, hu he symble us ætstandeþ to
æswice?
 20.221.16. Sume þa þe nu mid us syndon, us cyðdon þa wisan,
þe ic nu secgan wille, þæt swiðe arwyrðes lifes wer wære, þam
nama Stephanus, se wæs mæssepreost in ðære mægðe Ualeria,
þyses ures deacones & ure cyrican stihtere Bonefacies se nihsta mæg.
 20.221.19. Se mæssepreost com sume dæge ham of siðfæte,
& þa he eode in his hus, he cleopode receleaslice to his þeowtlinge
& cwæð: cum, deoful, hider & unsco me.
 20.221.22. Þa sona swa he hit gecweden hæfde, þa þwangas
þara scona ongunnon heom sylfe toslupan mid mycelre hrædnesse, efne
þæt hit openlice wæs cuð, þæt se ylca deofol, þe þær
genemned wæs, him hyrde þa scos of to donne.
 20.221.25. Ac sona swa þæt se mæssepreost geseah, he
aforhtode swiþlice & mid mycclum stefnum ongan clypian & þus
cweðan: gewit, yrming, fram me, gewit.
 20.221.27. Ne spræc ic na to ðe, ac to minum þeowetlinge.
 20.222.1. Sona swa se deofol eft his stefne gehyrde, he gewat onweg
þanon, & swa þa gewunedon þa þwangas, swylce hi þær gemette
wæron of mycclum dæle untogone & onleoðode.
 20.222.4. Ongyt nu, Petrus, on þære wisan, þæt se ealda
feond, þe swa swiðe andweard byð urum lichamlicum dædum, hu swiðe he
on symbel gefeleð urum geþohtum mid his searwum.
 20.222.6. Petrus cwæð: swiðe gewinnfullic þæt is &
ondrysnlic, þæt man on symbel hine behealde wiþ þæs feondes searwe
& singallice do, swylce he on gefeohte stande.
 20.222.9. Gregorius him andswarode: ne byð hit na swa
gewinfullic, gif we us selfum ne sellað ure heordnesse, ac þære upplican
Godes gife, swa þæt we wacian swa swiðe swa we magon under his
gescyldnesse & mundbyrde.
 20.222.12. Witodlice gif se ealda feond onginneþ beon adrifen of
ðæs mannes mode mid þære godcundan gyfe, þonne full oft gelimpeð
hit, þæt nalles þæt an, þæt se feond ofer þæt ne þearf
beon ondræded, ac eac swylce he sylfa byð afyrhted & abreged mid þy
mægne godra weorca þara manna, þe rihtlice & wel heora lif
lifiað.
 21.222.18. Þære wisan, þe ic þe nu secgan wille, wæs
gewita se ealda & se halga fæder Eleutherius, þæs gemynd ic
herbufan dyde.
 21.222.19. Se ylca þis me sæde, þæt sum æþela
mæden wære in Spolitana þære byrig sumes ealdormannes dohter, seo
wæs inæled mid þy luste þæs heofonlican lifes.
 21.222.22. & þa ongan se fæder wyrnan hire & wolde
forstandan þone weg þæs ecan lifes.
 21.222.23. Ac heo forhogode þæs fæder lare & onfeng
þam hade þæs halgan mynsterlifes.
 21.222.24. For ðære wisan þa gewearð, þæt se fæder
hi bedælde his speda & naht elles hire ne sealde buton VI yntsan anre
æhte.
 21.222.26. Þa soðlice mid hire bysene wæron forð gecigde
manige oðre æþeles cynnes fæmnan & ongunnon beon to hire gecyrde
& þeowian ðam ælmihtigan drihtne mid heora þy gehalgodan
mægðhade.
 21.223.1. Þa sume dæge se ylca abbud þæs arwyrðan lifes
Eleutherius eode to þære fæmnan mid gife þære godcundan lare &
trymnesse, & heo sæt samod sprecende mid þam ylcan Godes were.
 21.223.3. Þa semninga com an ceorl mid lace of ðam ylcan
staðole, þe heo ær onfeng VI yntsan æt hire fæder.
 21.223.5. & þa þa se ceorl gestod beforan hire & þam
arwyrðan abbode, þa wearð he færinga geþread fram þam awyrgdan
gaste & feoll þa þær beforan heom & ongan beon swiðe
geswænced mid gristbitingum & gehlowum.
 21.223.8. Þa aras seo halige fæmne & mid yrrum ansyne
& mid mycclum cleopungum bebead þam deofle & þus cwæð: aga,
yrming, ut of ðysum mæn.
 21.223.10. Aga, yrming, ut of þysum men.
 21.223.11. Þa sona andswarode se deofol þære fæmnan &
þus cwæð: gif ic of ðisum ceorle ut ga, in hwylcne gange ic eft?
 21.223.13. Þa geeode hit swa, þæt þær wæs neah sum
iung swyn feded.
 21.223.14. Þa bebead seo halige nunfæmne þus cweðende:
gang þu of þysum ceorle & ga þe in þis swin.
 21.223.15. & þa sona se deofol gewat ut of þam mæn &
for in þæt swyn, swa him beboden wæs, & þæt acwealde & him
þa onweg gewat.
 21.223.17. Petrus cwæð: ic wolde witan, hwæþer he sceolde
eallinga þæt swin gesellan þam unclænan gaste.
 21.223.19. Gregorius him andswarode: þære dæde þysre ure
forð brohtan bysne wæron gelice þy wyrde þære soþfæstnesse.
 21.223.20. Soðlice to urum alysende sylfum wæs gecweden fram
þam deofla heapa, þe þone wedenseocan man ofseten hæfde: gif þu us
ut adrife of þysum men, sænd us in þysra swyna heap.
 21.223.23. & he þa se hælend þone heap adraf of þam
mæn & heom forgæf, þæt hi eodon in ða swyn & gebrohton
þa in þæs sæs neowolnesse.
 21.223.25. For ðære wisan mæg beon oncnawen, þæt butan
þæs ælmihtigan Godes gife & leafe se awyrgda gast næfð
nænigne mihte wið þam men, se þe ne mihte in þa swyn gan, buton him
alyfed wære.
 21.223.28. Forðon us is nydþearf, þæt we þam
ælmihtigan Gode ura sylfra willan syn underþeodde, þam þe ealle
wiðerwearde þing mid nyde wæron underþeodde, to þon þæt we syn
swa myccle strangran wið urum feondum, swa myccle ma we gefremede beoð
under eadmodnesse to þære samodwiste þæs ordfruman eallra gesceafta.
 21.224.5. Hwylc wundor is þæt forðon, þeh þe hwylce
Godes gecorenra, þa hwile þe hi in lichaman beoð gesette, magon wyrcan
manige wundra, eac swilce we witon, þæt full oft þara deadan ban
lifiað & mære weorðað mid manigum wundrum?
 22.224.9. Witodlice in Ualeria þære mægðe þeos wise
wæs geworden, þe ic nu secgan wille, & heo is me cuð of gesægene
þære eadigan gemynde Ualentines mines abbodes.
 22.224.11. He hit þus sæde, þæt in Ualeria þam lande
wære sum mæssepreost, se mid his preostum lædde swiðe clænlice
þæt lif þæs halgan drohtoðes & wæs symble geornfull &
behealden in Godes hyrnessum & godum weorcum.
 22.224.14. Þa þa him to com se dæg his forðfore, he wæs
bebyrged beforan ðære cyrcan.
 22.224.15. & on ðære ylcan circan wæron onfæste þa
eowestran þara broðra sceapa.
 22.224.16. & þonne seo ilca stow, in ðære þe wæs se
mæssepreost bebyrged, wæs se weg þam mannum, þe to ðam sceapum
eodon.
 22.224.18. Þa sumre nihte singendum þam preostum in þære
cyrican, com se þeof & eode in ða eawestran & þær genam
ænne weðer & eft hraðe ut eode.
 22.224.21. Þa he þa com to þære stowe, þe se drihtnes
wer inne bebyrged wæs, þa sæmninga he cleofode on ðære eorðan
& ne mihte na onstyrian his fet to ganne.
 22.224.23. Ac he asette þone weðer him of ðam swyran &
hine wolde forlætan, ac he ne mihte na his hand him to ateon fram þam
weðere.
 22.224.25. Þa ongan he þær standan earm mid his hereðe swa
scyldig & swa gebunden, & he wolde þone weðer forlætan, ac he ne
mihte, & he wolde aweg gan mid þy weþere, ac he ne mihte.
 22.225.1. Swa þa wundorlicum gemete se þeof, se þe ondred,
þæt he sceolde beon gesewen & ongyten fram þam lifgendum mannum,
þysne ylcan se unlifgenda mæssepreost gehæfte & gelette.
 22.225.3. & he þa stod þær ealle þa niht
unastyrigendlic & him wæron gebundene þa fet & þa handa.
 22.225.5. Þa þa hit wæs mergen geworden, & þæt
Godes lof wæs gefylled, & þa preostas ut eodon of ðære cyrican,
hi gemetton uncuþne man, se hæfde weðer on handa.
 22.225.7. Þa wæs þam broðrum on tweo, hweðer he þone
weðer gename, þe he hine þider brohte.
 22.225.8. Ac se scyldiga swiðe hraðe asæde þæs gyltes
wite.
 22.225.9. Þa wundredon ealle þa broðra, forðon þe se in
gangenda þeof stod swa gebunden æt his agenre þyfðe.
 22.225.11. Petrus cwæð: nu æteowað, hu mycelre
wynsumnesse se ælmihtiga God is ofer us, þæs swa swiþe wynsume wundru
beoð geneahhe ymb us.
 23.225.14. Gregorius him andswarode: Prenestine þære byrig
hlifað an munt, ofer ðam munte is mynster geseted sancte Petres þæs
halgan apostoles.
 23.225.16. & me gelamp, þæt ic þær wæs in þam
mynstre & gehyrde myccle wundor, þæt ic her æfter secgan wille, of
gesægene godra Godes wera, & þæt eac swylce cyþdon me, þæt
hi hit sylfe wiston, þa munecas þæs ylcan mynstres.
 23.225.19. Witodlice in þam ylcan mynstre wæs sum swiðe
arwyrðes lifes fæder, se wæs fedende sumne geongne munuc, oþ þæt
he geþeah to arwyrðum þeawum.
 23.225.21. & þa þa he geseah hine weaxan & þeon in
Godes ege, he gedyde, þæt hine man hadode to mæssepreoste.
 23.225.23. Þa sona æfter his hadunga him wæs getacnod
þurh sume onwrignesse , þæt hit næs naht feor his ænde.
 23.225.24. Þa bæd he æt þæs mynstres hlaforde,
þæt he him alyfde hwærhugu, þæt he him moste byrgene gegearwian.
 23.225.26. Þa andswarode he him & cwæð: witodlice ær
ðe/ ic sylfa sceall beon sweltende.
 23.225.27. Ac þonne hwæþre ga & swa swa þu sylfa wylle
gegearwa þine byrgene.
 23.225.28. Þa eode he þanone & his licþruh gegearwode.
 23.225.29. & þa æfter manegum dagum se ealda fæder
wæs mid feferadle geswænced & hit nealæhte his ænde, & þa
æt his forðfore stod se mæssepreost him æt.
 23.226.2. Þa bebead he him & þus cwæð: alege me nu in
þine byrgene.
 23.226.3. Se mæssepreost him andwyrde & cwæð: þu
wast, fæder, þæt ic sylfa unfyrn sceall beon sweltende, & seo
þruh ne mæg na unc begen ymbfon.
 23.226.5. Sona se abbod andwyrde & cwæð: do swa ic þe
sæcge, forðon þe seo þin licþruh eaðe unc begen ymbfehð.
 23.226.7. Þa wearð se abbod forðfered, & hine man alegde
on þa ylcan byrgene, þe se mæssepreost him sylfum gegearwode.
 23.226.8. Þa þæs hraðe gestod þone ylcan mæssepreost
his lichaman mettrumnes, & þa weaxende þære adle on bradum fyrste he
his lif geændode, & þa mid þy þe his lichama wæs geboren fram
þam broðrum to þære byrgene, þe he him sylfum ær gegearwode.
 23.226.12. & þa ontyndon hi þa þruh, & hi gesawon
ealle þa þe þær æt wæron, þæt þær næs seo stow,
þe he mihte beon on alegd, forþon þe þæs mynstres abbudes lichama,
þe þær ær alegd wæs, hæfde afylled ealle þa licþruh.
 23.226.16. Mid þy þa þa broðra & þa mæssepreostas,
þe þone lichaman þider brohton, gesawon þa nearonessa & þa
uneaðnesse, þe him sylfum gedon wæs on heora broðres bebyrgunge, þa
cleopode an heora & cwæð: fæder, hwær is nu, þæt þu ær
sædest, þæt þeos þruh mihte inc begen ymbfon?
 23.226.20. Þa færinga æfter þæs stefne, swa swa ealle
men gesawon, se lichama þæs abbudes, þe þær ær bebyrged wæs
& læg upweardes, he hine sylfne cyrde on oþre sidan & æmtige
stowe þære licþruh gegearwode þam mæssepreoste his lichaman on to
bebyrgenne, & seo stow onfeng hi begen, forðon swa swa he hit lifigende
behet, he unlifigende gefylde.
 23.226.25. Ac þæt þæt ic nu sæde wæs gedon in
Prenestino þære byrig in þam mynstre sancte Petres þæs apostoles.
 23.226.26. Ac wilt þu þe nelt eac hwæthugu gehyran be his
cyrican cyricwearde in þyssere byrig, þær his se halgosta lichama alegd
is?
 23.226.28. Petrus cwæð: ic wille lustlice & mid eallre
geornesse bidde, þæt hit swa geweorðe.
 24.227.1. Gregorius him andswarode: nu gyt lifgeað sume þa men,
þe cuðon þeodorum þone cyricweard sancte Petres cyrican.
 24.227.2. For ðæs ylcan gesægene hit wæs cuð, þæt
him gelamp swyðe gemyndelic wise, þæt sume nihte, þa þa he wel ær
aras to betanne þa leoht, þe wæron neah þære dura, & þa stod
he, swa hit þeaw is, on treowenre hlæddre under þam leohtfate &
ontynde & gebette þæt leoht, þa stod ðær dune on þære
flore sancte Peter se eadiga apostol on hwitum hræglum & þus cwæð
to him: þu gefera Coliferte, for hwon arise þu swa hraðe?
 24.227.9. Þa þæt gecweden wæs, he gewat fram his eagum
& fram his gesihðe, & in hine gehreas swa mycclu fyrhtu, efne
þæt in him asprang & ateorode ealles his lichaman mægn, swa
þæt he manegum dagum ne mihte of his ræste arisan.
 24.227.12. Hwæt wenað we forðon, hwæt se eadiga apostol
wolde/ in þære wisan habban æt þam þe him þeowiað, buton
þæt he wolde him æteowian & gecyþan þa andweardnesse his agenre
gesihðe, & þæt swa hwæt swa hi dydon for his arwyrðnesse, he
þæt symble sylf geseon wolde butan forlætednesse to mede heora
edleanes?
 24.227.17. Petrus cwæð: ne þinceð me na þæt
wundorlic, þæt se apostol gesewen wæs, ac þæt me þynceð
wundorlic, þæt þes se hal wæs, þa þa he hine geseah æfter
þon wæs mettrum.
 24.227.20. Gregorius him andswarode: to hwan wundrast þu, Petrus,
for þissere wisan?
 24.227.21. Cwyst þu, þæt þu ne gemyne, þæt þa þa
Danihel se witega geseah þa mycclan & þa anddrysnlican gesyhðe, he
aforhtode eac for ðære gesihðe?
 24.227.23. He sylfa þus cwæð: ic afeorrode þa &
gemettrumode manega dagas.
 24.227.24. We magon geþencan, þæt se lichama ne mæg þa
wisan befon & geþæncan, þe þæs gastes beoð, & forðon
full oft þonne þæt mænnisce mod byþ gelæded ofer hit self
hwæthwylces to geseonne, hit sceall nyde þæt licumlice fæt beon
getydrod, þonne hit ne mæg aberan þa byrðene swa mycelre wyrde.
 24.228.1. Petrus cwæð: nu tobræc & tolysde swiðe
cuð gesceadwisnes þone incan & tweon mines geþohtes.
 25.228.4. Gregorius him andswarode: þær wæs eac oðer
cyricweard na ealles full geare, þæs þe ure yldran witan sædon, se
wæs haten Habundius.
 25.228.6. Se wæs mycelre eadmodnesse & gestæððignesse
wer & getreowlice þeowiende þam ælmihtigan Gode, swa þæt se
ylca apostol sanctus Petrus mid manegum tacnum gerehte, hwylcne weorðmynd he
be him hæfde.
 25.228.9. Witodlice hit gelamp, þæt sum mæden wearð lama
& syððan wæs wuniende in sancte Petres cyrican.
 25.228.10. Heo creap on þam handum & droh on ðære
eorðan ealne hire lichaman for ðam toslopenum lændenum.
 25.228.12. & lange heo þær swa wunode & wilnode,
þæt heo sceolde geearnian, þæt heo wære gehæled fram þam
eadigan apostole sancte Petre.
 25.228.14. Þa sumre nihte stod se apostol æt hire þurh
gesihðe & þus cwæð: ga to Abundium þam mæslere & bide
hine, þæt he þe gedo eft hale.
 25.228.16. Mid þy heo wæs genoh gewiss þære mycclan
gesyhðe, ac heo nyste, hwylc se Abundius wæs.
 25.228.17. Þa ongan heo hider & þider dragan hi selfe geond
þa cyrican & sohte hwylc Abundius wære.
 25.228.19. Þa semninga com hire ongæn se ylca, þe heo
sohte.
 25.228.20. Þa cwæð heo to him: fæder, ic þe bidde,
þæt þu me sæcge, hwylc sy Abundius þes cyricweard.
 25.228.21. He andswarode hire & cwæð: ic hit eom.
 25.228.22. Þa cwæð heo to him: ure hyrde & ure
fosterfæder me sænde to ðe sanctus Petrus, to ðon þæt þu
sceoldest me alysan of ðissere mettrumnesse.
 25.228.24. Þa andswarode he hire & cwæð: aris þonne,
gif þu sy fram him to me onsænded.
 25.228.25. & þa genam Abundius hire hand & hi arærde,
oþ þæt heo stod, & þa sona wæron gestaðelode & gehælde
ealle þa leomu & þa seonu in hire lichaman, swa þæt ofer þæt
man ne mihte nan tacen geseon hire unhæle.
 25.228.28. Ac gif we onginnað reccan ealle þa dæda, þa
þe gewordene wæron in sancte Petres cyrican, þonne eallunga buton tweon
we sceolon swigian fram eallra oþra haligra wera gesægene.
 25.229.3. Forðon hit is neodþearf, þæt ure spræc eft hi
sylfe gebige to þam gemetfæstum & arwyrðum fæderum, þara lif
ascean & mære gewearþ geond Suþlangbeardna land.
 26.229.6. Nu niwan wæs sum arwyrðe wer in Samni þam
boltgetele, þam wæs nama Mennos.
 26.229.7. Se lædde & heold ancorlif, & he wæs genoh
cuð manegum ura broðra & forðferde nu for X wintrum.
 26.229.8. Swa þeah be þæs godan weorces gesægene ne
cyþe ic nænne ordfruman, forþon þe forneah swa manige men wæron
gewitan in his life, swa swa cuðon Samni þæt boldgetel.
 26.229.11. Witodlice þes nahte naht oþres to his agnum bryce
buton feawa hyfa beona.
 26.229.12. Þysum wolde gedon sum langbeardisc man reaflac on
ðam ylcum beon.
 26.229.13. Þa þreade se Godes wer hine ær mid wordum &
styrde.
 26.229.14. Þa forseah he his steore, & þa sona gefeoll he
beforan his fotum geswænced þurh þone awyrgdan gast.
 26.229.16. Of þære wisan wæs geworden, þæt his nama
wæs mære gehæfd mid eallum þam landleodum, swa eac mid þære
ylcan hæþnan þeode he wearð cuð, þæt nan man ofer þæt ne
dorste in his cytan gegan, buton he eadmod wære.
 26.229.19. Soþlice full oft hit gelamp, þæt of þam
neahwuda comon beran & ongunnon etan his beon.
 26.229.20. & þa þa he ongeat þa beran, he sloh hi &
þærsc mid þære telgan, þe he gewunode, þæt he bær him on
handa.
 26.229.22. For ðæs swinglan þa unhyran deor grymetedon &
hwæðre flugon.
 26.229.23. Wæs þæt forwundorlic, þæt þa reþan
deor, þe uneaðe hi æfre mihton manna sweord ondrædan, hi forhtodon
& hi ondredon þære ferelan slegas of þæs halgan mannes handa.
 26.230.1. Þyses wylla wæs, þæt he næfde naht in
þysum middanearde, ne he naht secan nolde.
 26.230.2. Ac ealle þa þe him to comon for ðære wisan
þære soðan lufan, he gewunode, þæt he symble hi tyhte to ðam
lustum þæs ecan lifes.
 26.230.4. & gif he hwanne ongeat hwylcra manna gyltas, ne arede
he heom næfre, þæt he heom ne cidde, ac inæled mid þy fyre
þære soðan lufan he higode symble & swyðlice reþgode on þa
scyldigan þurh his tungan spræce.
 26.230.7. Þa æt nehstan dydon þysne gewunan gehwylce men,
þe þær landleode wæron, þa nearran ge þa feorran, þæt anra
gehwylc man him sænde ælcre wucan sume dæge his lac, to þon þæt
he mihte ge him sylf on beon ge ðam syllan, þe him to comon.
 26.230.11. Þa on sume tid gelamp hit, þæt sum mycel aga,
þæs nama wæs Characterius, se wæs beswicen mid þyses middaneardes
synlustum, swa þæt he nyde genam ane nunfæmnan & to him gegaderode
mid unalyfedum synscipe.
 26.230.14. Þa sona swa þæt se drihtnes wer ongeat, he onbead
be him þurh swylce ærendracan, swylce he begytan mihte, þa bebodu, þe
wyrðelice wæron to gehyranne.
 26.230.16. & he þa mid þy gewitan his agnes manes him
ondred & nænigra þinga ne dorste gan to ðam Godes were.
 26.230.18. He nolde, þæt hit gelumpe, þæt he him cidde
swa hrædlice swa he gewuna wæs þæt he agyltendum mæn dyde.
 26.230.19. Ac he geworhte his lac & asende þa onmang oþra
manna lacum & wolde, þæt se halga wer huru his lace onfengce, þeh
þe he hit nyste.
 26.230.22. Ac hit gelamp, þæt ealle þa lac wæron beforan
him gebrohte, & he þa se drihtnes wer sæt lange swigende & on
sundron sceawode ælc þara, þe þær broht wæs.
 26.230.24. He geceas & alæs ealle þa oðre & on
sundron alede, & þa lac, þe he oncneow þurh þone halgan gast,
þæt se ylca Characterius þyder sænde, he forhogode þa & awearp
& þus cwæð: gað nu & cweþað to him: þu gename on þam
ælmihtigan Gode his offrunge & nu brohtest þine to me; ac ic nelle
þa þine underfon, forþon þe þu on Gode his gereafodest.
 26.231.1. Þa for þære wisan wæs geworden, þæt
swyðe mycel ege gefor on þa mæn, þe þær andwearde wæron,
forþon se drihtnes wer swa swiðe wislice demde be æfweardum mannum.
 26.231.4. Petrus cwæð: þæs þe ic wene manige þisra
manna mihton underfon martirhad, gif hi swylce gemette seo ehtnesse tid.
 26.231.6. Gregorius him andswarode: twa cyn beoð, Petrus,
þæs martyrhades, oðer byþ in deogolnesse, oþer byþ in opennesse.
 26.231.7. Soðlice þeah þe seo ehtnes sy wana utan on þam
mæn, þæs þrowendhades seo geearnung byþ in deogolnesse, þonne
þæs mannes mægn byrneþ in þam mode fus & arod to þære
þrowunge.
 26.231.10. Forþon þe se man mæg beon martyr buton openlicre
þrowunge beforan mannum, be þam drihten selfa cydde in þam godspelle.
 26.231.12. He cwæð to his þegnum twam Iacobe & Iohanne,
þa þa hi for heora modes tydernesse þa gyt sohton maran stowe on to
sittanne: magon gyt drincan þone calic, þe ic beo drincende?
 26.231.15. Hi andswarodon him & cwædon: wit magon.
 26.231.15. Þa cwæð se hælend: witodlice minne drync gyt
drincað, ac hit nis na min inc to syllanne, þæt gyt sittan me on þa
wynstran healfe oððe on þa swiðran.
 26.231.18. Hwæt getacnað forþon, Petrus, þæs calices
nama, buton þære þrowunge drync?
 26.231.19. Hwæt.
 26.231.19. Us is cuþ butan tweon, þæt Iacob se apostol
deað geþrowode in ehtnesse, & Iohannes his broður gereste in godes
folces sybbe.
 26.231.21. & swa ðeah ungetweogendlice heo beon mæg
ongyten soð martyr butan openlicre þrowunge, forþon he to þam gecweden
wæs, þæt he þrowian wolde drihtnes þrowunge, & swa þeah he
næs dead for æniges mannes ehtnesse.
 26.231.24. Geþænc la, Petrus, forðon be þyllicum & eac
swa mycclum werum, þara gemynd we herbufan gemyngodon, for hwon we ne magon
cweðan, þæt þæt wæron soðe martyras, þeah þe in ðam
dagum nære Cristes folces ehtnys.
 26.231.28. Forþon hi aræfnedon manige searwe & ehtnesse
þæs ealdan feondes & wæron a lufigende heora agene wiðerbrecan on
þisum middanearde & eac symble wiðstodan & ongen fuhton heora agnum
synlustum & swa gewurdon on þære sibbe tide soðe martyras, þurh
þæt þe hi hi sylfe acwealmdon in heora heortan & onsægdon þam
ælmihtig an Gode.
 26.232.4. Ac nu hit gelamp in þysum niwum tidum, þæt eac
swylce manige swyðe fullice mæn & þyses woroldlican lifes hadas
becomon to þam wuldorbeagum þæs soðan martyrdomes, þonne hwylc
hreow/ oððe ehtnes upp aras, be þam ne dorste us nan wen beon geðuht,
þæt hit ne mihte beon dælnimend þæs heofonlican wuldres.
 27.232.9. Soþlice hit gelamp nu for XV wintrum, þæs þe
þa secgað, þe þær mid wæron, þæt XL ceorla wæron
gefangene fram hæþenum mannum langbeardiscum, & hi wæron þa
genydde, þæt hi æten þa flæsc, þe deofolgyldum onsægde
wæron.
 27.232.12. Ac hi him wiðsocon swiðe & onfon noldon ne na
gehrinan þam unalyfdan & godwræclican mete.
 27.232.14. Þa þa Langbeardan, þe hi genamon, ongunnon beotian
heom to deaðe, buton hi æton þæt flæsc, þe hi heora feondgyldum
onsægd hæfdon.
 27.232.16. & hi ða eallinga ma gecuron & gelufedon
þæt ece lif, þonne þis andwearde & gewitendlice.
 27.232.17. Hi gestodon geleaffullice & samod in heora arodnesse
ealle wæron acwealde.
 27.232.18. Hwæt cweðað we forðon, hwæt þas wæron,
buton þære soðfæstnesse þroweras, þa gecuron, þæt hi heora
lif geendedon, & wæron acwealde mid sweordes ecge, þa þa hi noldon
abelgan heora scyppende in þam forbodenan & unrihtlican mete?
 28.232.23. Eac swylce on þa ylcan tid hit gelamp, þæt oðre
Langbeardisce men genamon & gehergedon sume XL neadlinga, & hi þa
onsægdon deofle, swa heora þeaw wæs, buccan heafod & þæt him
gehalgodon mid swiðe unclænum leoðe yrnynde & singende ymb hit
utan.
 28.232.26. & þa þa hi sylfe hit ærest wurðedon mid
onlotenum swyrum, hi eac genyddon þa, þe hi hit samod mid heom weorðian
sceoldon.
 28.233.3. Ac se mæste mænigo of ðam hæftnydlingum þan
wiðsoc & geceas ma, þæt undeadlice lif onfengon sweltende.
 28.233.5. & heo þa seo mænigu nolde hyran þam
unrihtlican & þam deofollican hæsum ne þone swyran onhyldan to
þære gesceafte, þone þe hi bigdon symble ær to heora scyppende.
 28.233.7. Forðam þa wæs geworden, þæt þa feondas,
þe hi gehergodon, wæron inælede mid hefigum yrre & acwealdon mid
heora swurdum ealle, þa þe hi ne mihton gedon dælnimende heora
gedwolan.
 28.233.10. Hwylc wundor is þæt forðon, þæt þa mihten
beon soþe martyras, þe in þære sibbe godes folces a swincende wæron
& hæfdon in deogolnessum þæt nearwe & þæt ænge lif
þæs martyrdomes, nu we gehyrdon, þæt upp cumendre anre lytelre
ehtnesse tide þa eac swylce geearnodon, þæt hi onfengon þa
ungebrosnendlican lean þæs þrowethades, þa þa ær wæron in
sibbe gesegene, þæt hi fylgdon þa ruman wegas þissere worulde?
 28.233.16. Ne cweþað we swa þeah na þis, þæt we be
þam acorenum werum sæcgaþ, be eallum mannum, swylce we hit eallinga to
bysne healdan wyllan.
 28.233.19. Ac we witon, þonne seo tid openlice cymeð þære
ehtnesse, þæt full manige men magon underfon þone þrowothad, þa þe
ær þohton in sibbe, þæt hi wæron forsægenlice.
 28.233.21. Swa eac full oft þa gefeallað fore fyrhto heora
tyddernesse, þe ær in sibbe wæron gelyfde, þæt hi mihton
stranglice standan wiþ heora feondum.
 28.233.23. Ac bealdlice we andettað, þæt þa magon beon
soðe martyras, be þam we ær beforan sædon, forþon we þæt
eallinga ongæton of heora ænde, þæt hi ne mihton feallan on openre
ehtnesse.
 28.233.26. Þis syndon þa men, be ðam is cuð, þæt hi
þurhwunedon oð heora lifes ende in ðam diglican mægne heora sawle.
 28.233.28. Petrus cwæð: swa hit is swa þu sægst.
 28.233.28. Ac ic wundrige þa stihtunge þære godcundan
mildheortnesse ofer us swa unweorðe, forþon Langbeardna reðnes byð swa
gemetegod þurh his gife, þæt heora þa manfullan sacerdas, þe
wenað, þæt hi syn in sigorfæste godcunde arfæstnes ne læteþ
ehtan & oferswiðan þone geleafan rihtgeleaffullra.
 29.234.5. Gregorius him andswarode: full oft, Petrus, hi wæron
onginnende, þæt hi þæt don woldon, ac symble heora reðnesse
wiðstodon þa uplican wundru.
 29.234.7. Be þan ic mæg an wundor secgan, þæt ic ongæt
nu for þrym nihtum þurh Bonefacium mines mynstres munuc, se wæs a mid
Langbeardum oð nu IV gear.
 29.234.9. Se me sæde, þæt Arrianus se gedwolbiscop þara
ungeleaffullra Langbeardna come to Spolitanan þære byrig & þa
næfde þær nane stowe ne hus, þæt he mihte his feondgyldes
symbelnesse inne gedon.
 29.234.12. He ongan þa biddan æt þære stowe biscope anre
cyrican, þæt he mihte þær his gedwolan inne gehalgian.
 29.234.14. Ac se biscop þon swiðe wiðsoc.
 29.234.14. Þa se unrihtwisa Arrianus wæs beotiende, þæt
he þy æftran dæge wolde mid nyde gan in þa cyrican, þe þær
neah aseted wæs, þæt wæs sancte Petres cirice þæs apostoles.
 29.234.17. Ac þa sona swa se ciricweard þære circan þæt
gehyrde, he arn swiðe ofstlice & þa cyrican beleac & mid scyttelum
besceat & gefæstnode; & þa þa hit æfen wæs, he adwæscte
ealle þa leohtfatu þære cyrican & hine sylfne ahydde on sumre
deogelre stowe.
 29.234.20. Þa soðlice in ða dagunge, þa þa hit ærest
leohtode, Arrianus se gedwolbiscop com þær mid gesomnodum manna
mænigenu & wæs swa gearu swa he wolde tobrecan ealle þa belocenan
dura þære cyrcan.
 29.234.23. Ac þa semninga wurdon ealle þa dura untynde &
fram Gode sylfum onstyrede & þa scyttelas onweg aworpene feor þanon.
 29.234.25. & swa wurdon geopenode ealle þa locu þære
cyrcan mid mycclum swege & hleoðre, & eac ealle þa leohtfatu wurdon
onæled, þe ær wæron acwæncte fram þam ciricwearde.
 29.235.1. & þa Arrianus se gedwolbiscop, þe þider com
þæt nyd to wyrcanne, wearð slagen mid sæmnedlicre blindnesse, swa
þæt he eallunga stærblind wæs gelæded mid fræmdum handum.
 29.235.4. Þa sona swa þæt ongæton ealle þa Langbearde,
þe on ðam lande wæron, hi ne dorston ofer þæt geþrystlæcan,
þæt hi ohte grettan þa halgan stowe rihtgeleaffullra manna.
 29.235.6. Wæs þæt la, Petrus, wundorlices gemetes geworden
wise, þæt for ðæs ylcan Arrianes þingum wæron acwæncte þa
leohtfatu in þa halgan Petrus cyrican þæs apostoles, & þa on þa
ilcan tid, þe he forleas þæt leoht his gesihþe, on þa ilcan tid eft
gehwearf of heofonum leoht in to þære cyrcan.
 30.235.12. Eac ic nelle þæt forswigian, þæt seo godcunde
arfæstnes gecyðde nu for twam gærum in þissere byrig to genyþrunge
& to fordemednesse þæs ylcan arrianiscan gedwolan.
 30.235.14. Witodlice of þam twam wundrum, þe ic secgan wille,
oþer þæt folc ongeat, oþer þa sacerdas oncneowon, & þa
ciricweardas cyðdon, þæt hi hit sylfe gehyrdon & hi sylfe gesawon.
 30.235.17. Soðlice sum cyrice wæs þæra arrianiscra
gedwolmanna in þam lande þyssere burge, þe Subura is haten, seo wunode
belocenu oð nu for twam gærum.
 30.235.19. Þa gelicode us, þæt man sceolde hi gehalgian in
þam healican geleafan & þær inne gelædan þara haligra reliquias
sancte Sebastianes & sancte Agathen þære halgan fæmnan.
 30.235.22. Þa wæs þæt hus gedon, þæt þa folcu
comon þyder mid mycelre mænigeo, & we wæron gangende in þa ylcan
cyrican & swigende herenesse þam ælmihtigan Gode.
 30.235.24. & þa þa in þære cyrican þære
mæssena symbelnyss wæron gesungene, þa þrang seo mænigeo þæs
folces hire betwyh for þære stowe nearonesse.
 30.235.26. Þa sume þa men , þe stodon beforan þam sceote,
þa semninga gefeldon hi an swyn yrnan hider & þider betwyh heora fotum,
þæt sum þæt swyn heora hwylc gefylde & sæde þam mannum, þe
him nehst wæron.
 30.236.3. Hit gewilnode þæt swin & sohte þa duru
þære cyrcan & onstyrede mid wundrunge ealle þa men, þe hit geond
for, & þa ne mihte hit nan man geseon, & swa þeh hi hit mihton
gefelan.
 30.236.6. Þæt gecyðde swa seo godcunde æfæstnes,
forþon þe heo wolde, þæt eallum mannum wære cuð, þæt se
unclæna eardiend eode of þære ilcan stowe.
 30.236.8. Þa witodlice gedonum þam mæssesange we us onweg
gewiton.
 30.236.9. Ac þa gyt þære ylcan nihte wæs geworden mycel
gehlyd on þam hrofe þære ylcan cirican, efne swylce hwylc man urne
þær geond dwoliende.
 30.236.11. Þa þære æfterfylgendan nihte aweox þær
& bræclade mara sweg & hefegra, swa þæt semninga hit
ahleoðrode, swylce eall seo cyrice wære onstyred & toworpen fram þam
grundweallum.
 30.236.14. Þa sona æfter þon gewat onweg seo costung, &
næfre ofer þæt þær næs æteowed ænigu unstilnes þæs
ealdan feondes.
 30.236.16. Ac hit wæs gecyðed þurh þone sweg his brogan,
þe he worhte, hu swiðe genyded he eode ut of þære stowe, þe he lange
ær hæfde.
 30.236.18. Eac hit gelamp æfter feawum dagum on mycelre
smyltnesse þære lyfte, þæt ofer þære ylcan cyrican weofod com
wolcen of heofonum & hit oferwreah mid his wrigelse & eac gefylde ealle
þa cyrican mid swa mycclum ege & wynsumnesse swetes stences, þæt nan
man ne dorste þider in gan, þeah þa dura opene wæron.
 30.236.23. & þa sacerdas & þa cyricweardas ge eac þa,
þe þider comon mæssan to gehyranne, gesawon þa wisan & ne dorston
þær in gan, ac tugon heom to & gestuncon þa swetnesse þæs
wundorlican stences.
 30.236.26. Þa oðre dæge hit gelamp, þæt þa leohtfatu,
þe in þære cyrcan hangodon butan leohte, þæt hi wæron ontænde
mid þy leohte, þe fram Gode onsænded wæs.
 30.236.28. & þa æfter feawum dagum eode eft se ciricweard
ut of ðære cirican & þa acwencte þa leohtfatu, æfter þan þe
þa mæssesanges gefylde wæron, & þa ymb lytel fæc eode eft in
þa cyrican & gemette þa leohtfatu byrnende, þe he ær adwæscte.
 30.237.1. Þa wende he, þæt he sylfa hi gymeleaslicor bette,
þonne he sceolde.
 30.237.2. He ongan eallinga hi geornlicor & behogodlicor
cwæncan & þa beleac þa cyrican & him ut eode.
 30.237.3. & eft ymb þreora tida fæc he cyrde to þære
cyrcan, & þa funde he eft þa leohtfatu ealle byrnende, þe he ær
adwæscte.
 30.237.5. & þa wæs him openlice gecyðed of ðam leohte,
þæt seo stow of þeostrum wæs to leohte becumen.
 30.237.6. Petrus cwæð: þeh þe we syn in mycclum
earfoðnessum gesette, þonne hweþre næron we eallinga forsewene fram
urum scyppende, & þæt us cyðað his þa wundorlican wundra, þe
ic æt þam gehyre.
 30.237.9. Gregorius him andswarode: þeah ic geteohhode, þæt
ic þa ana wundru asecgan wolde, þe in Suðlangbeardum gewordene wæron,
wilt þu þe nelt, þæt wit faran to Ispanialande mid uncre spræce to
gecyðanne þa fordemednessa þæs arrianiscan gedwolan, & swa þanon
þurh Affricanaland eft hweorfan to Suðlangbeardum?
 30.237.14. Petrus cwæð: far swa hwider swa þu wille; ic beo
bliðe mid þe gelæded & eft mid þe bliðe gecyrred.
 31.237.16. Gregorius him andswarode: þæs þe we oncneowon of
manigra manna sægene, þe comon of Ispanialandum, nu niwan hit gelamp,
þæt Erminigildus se cyning Leowigildes sunu þæs cyninges wicode in
Wauissi þære mægðe Gotena þeode.
 31.237.19. Se wæs gecyrred fram þam arrianiscan gedwolan to
þam allican geleafan bodiendum & lærendum þam arfullestan Leandro
þam ispania biscope, se gefyrn to me geþeoded wæs hiwcuðlice in
manigfealdum freondscipum.
 31.237.22. Þone Erminigel dum his fæder ongan læran &
mid medum median & mid beotum bregan, to þon þæt he gecyrde to ðam
arrianiscan gedwolan.
 31.237.24. Ac he him andswarode swiðe anrædlice &
cwæð, þæt he næfre forlætan ne mihte þone soðan geleafan,
þe he ænne ongeat & oncneow.
 31.237.26. Þa wæs se fæder swyðe yrre & hine
bescirede þæs rices & bereafode eallra his æhta & þa þa he
ongæt, þæt he ne mihte gehnescian & gebigan þæt mægn his
modes, he æt nehstan geband his swyran & his handa mid irene & hine
þa beleac on swiþe nearwum fæstene.
 31.238.3. Þa on gan se ylca Erminigildus se geonga forseon þis
eorðlice rice & secan mid strangum willan þæt heofonlice.
 31.238.5. He læg gebunden on hwitum hræglum & sænde
his bene þam ælmihtigan Gode, & swa myccle ma he ongæt, þæt he
wæs sylf gebunden, swa þæt him ne mihte naht þæra bænda beon
fram anumen, swa mycle healicor & fæstlicor he forseah þone gylp
þyses gewitendlican middaneardes.
 31.238.9. Þa to cumendum þam dæge þære eastorlican
symbelnesse on þære nihte, þa hit stillost wæs, se treowleasa
fæder sænde Arrianum þone gedwolbiscop to him & wilnode, þæt
he name æt his handa þæt husl þære godwræclican gehalgunge
& þonne þurh þæt geearnode, þæt he eft gehwurfe to his
fæder gife & freondscipe.
 31.238.14. Ac þa se wer, þe wæs Gode gehalgod, gehyspte
Arrianum þone gedwolbiscop, þe þider com, & hine geleahtrode, swa swa
hit gebyrede, & his treowleasnesse mid worda þywungum fram him sylfum
adraf, forþon þeh þe he læge uton on lichaman gebunden, þonne
hwæþre he stod sorhleas mid him sylfum on þære mycclan heanesse his
modes.
 31.238.19. Þa witodlice þanon gecyrdum þam gedwolbiscop &
ham cumendum se fæder þæs geongran cyninges agrimette & sænde
sona his ambihtmæn, to þon þæt hi acwealdon þone anrædestan
Godes andettere þær þær he læg.
 31.238.22. Þa wæs þæt swa gedon.
 31.238.23. Swa hi inn eodon to him, hi gefæstnodon heora æxe
on his bragene & his lichaman lif him on gereafodon.
 31.238.24. On þon hi gestrangodon ofer hine, þæt hi hine
ofslogon, þæt eac swylce he sylfa, þe þa ofslagen wæs, ær
geteohhode, þæt he on him sylfum þæs lichaman cwale forseon wolde to
æteownesse þæs soðan Godes wuldres.
 31.238.27. Eac se geonga cyning næs na wana þæra uplican
wuldra.
 31.238.28. Ac soþlice þær man gehyrde in swigre nihte
mycelne sealmsang æt þæs geongan cyningces & martyres lichaman.
 31.239.1. Eac swylce sume men us sædon, þæt þær nihtes
æteowdon byrnende leohtfatu, forþon þa wæs geworden, þæt his
lichama sceolde beon geweorðod fram eallum geleaffullum mannum mid þy rihte
soþes martyres.
 31.239.4. Þa se treowleasa fæder & mægmyrþra wæs
mid behreowsunge onstyred & sargode, þæt he þæt æfre gedon
sceolde, nalles na forþon þe he ða ecan hæle begytan þohte, ne
na þy þe he ongeate þone soþan & þone eallican geleafan, ac
forþon þe he wæs abreged mid þy ege his agenre þeode.
 31.239.8. & he na ne geearnode sylf, þæt he to þysum
geleafan become, ac upp cumendre mettrymnesse he genealæhte his ænde
& wilnode, þæt he befæste Leandra þam biscope Recharedum þone
cyning his oðerne sunu, þone he on his agnum gedwolan lærde, & eac
þone biscop he oft ær swiðlice swæncte; & þa hine bæd,
þæt he in þam his oðrum suna mid his larum swylce trymnesse gedyde,
swylce he his breðer ær gedyde.
 31.239.15. Þa gefylledre þære fæstinge se ealda cyning
wæs forðfered.
 31.239.15. & æfter his deaðe Rehcaredus se cyning fylgde
na onhirede his þone treowleasan fæder, ac his broþer þone martyr,
& wæs eallunga gecyrred fram þam þweoran þæs arrianiscan
gedwolan, emne þæt ealle Wissigotena þeode he swa gelædde to þam
soðan geleafan, þæt he ne let nænigne in his rice him þegnian &
campian, se þe him þæt ne ondred þurh þone dwoligendan ungeleafan,
þæt he wære feond & wiþersaca þam Godes rice.
 31.239.22. Næs þæt eac nan wundor, þæt he wæs
geworden bodiend & lareow þæs soðan geleafan, se þe wæs
þæs martyres broðor; eac swylce þæs geearnunga hine gefyrðrodon
& gefultumedon, to þon þæt he gelædde swiðe manige men þurh
his lare to ðam æþelan sceate þæs ælmihtigan Godes.
 31.239.26. In þære wisan us is to sceawianne & to
geþencanne, þæt nænigra þinga þis ne mihte beon gedon, gif
Erminigeldus se cyning nære dead for ðære soðfæstnesse lufan, swa
swa hit awriten is in þam godspelle: buton þæs hwætes corn fealle on
eorðan & sy dead, hit sylf wunað ana; gif hit þonne dead byð,
þonne bringeþ hit manigfealdne wæstm.
 31.239.31. Swa forðon in Wissi þære mægðe Gotena
þeode wæs se cyning ana dead Erminigeldus, to þon þæt manige þurh
hine leofodon, & þa þa þæt an corn geleaffullice feoll, þær
aras þicce æcer & manigfeald to begytenne þone geleafan manigra
sawla.
 31.240.4. Petrus cwæð: is þæt forwundorlic wise & in
urum tidum to wafienne.
 32.240.6. Gregorius him andswarode: eac hit gelamp in Iustianes
tidum þæs caseres, þa þa in þam suðlandum swiþlice wedde &
wilnode seo arrianisce ehtnes, seo wæs upp aræred fram þam
ungeleaffullum Wandalum wið rihtgeleaffullra manna life, þa sume þa
biscopas wiðstodon stranglice & scyldon & ladedon þa
soðfæstnesse, oþ þæt hi wæron to þæs folces andweardnesse
gelædde.
 32.240.11. Þa ongan se Wendla cyning bigan þa biscopas mid his
wordum & mid his gifum to þære treowleasnesse, ac he ne mihte.
 32.240.13. Þa gelyfde he, þæt he mihte hi on gebrecan mid
tintregum.
 32.240.14. Witodlice þa bebead he þam biscopum, þæt hi
sceoldon habban swigan þære soðfæstnesse.
 32.240.15. Ac hi ne mihton ne ne dorston heom sylfe geswigian wiþ
þære treowleasnesse, þy læs hit gelumpe, þæt hi swigiende
wæron mannum geþuhte, þæt hi hit geþafedon.
 32.240.18. Þa wearð se cyning mid hatheortnesse gegremed to
þon, þæt he het acearfan on grund heom heora tungan of.
 32.240.19. Eala, Petrus, þæt þæt wæs wundorlic wise
& eac manigum witan cuð, þæt þa biscopas, þe spræcon wið
þære treowleasnesse fore scylde þære soðfæstnesse, hi spræcon
buton tungan, efne swa hi ær gewunedon, þæt hi spræcon, þa hi
tungan hæfdon.
 32.240.23. Petrus cwæð: swiðe þæt is to wundriane &
eac swylce to wafianne.
 32.240.24. Gregorius him andswarode: hit is awriten, Petrus, be
þam acennedan suna þæs hean fæder: in fruman wæs þæt word,
& þæt word wæs mid Gode, & God wæs þæt word.
 32.240.27. Eac swylce be þæs mægne wæs þær to
geciged: ealle gesceafta wæron þurh þæt gewordene.
 32.240.28. Ac hwæt wundriað we nu, Petrus, þeah þe mihte
yppan word butan tungan?
 32.241.2. Petrus cwæð: me licað swiðe wel þæt þu
sægest.
 32.241.3. Gregorius him andswarode: witodlice þas biscopas on
þa ylcan tid wurdon swa fleme, oð þæt hi becomon to Constantinopolim
þære byrig, & þa eac on ða ylcan tid wæs ic sylfa þider
onsænded to þam ealdormen for þearfe & for spræce þyssere
cyrcan.
 32.241.6. Þa gemette ic þær sumne biscop ealdne witan, se
cyðde me, þæt he gesawe heora muðas sprecende butan tungan, &
þæt hi cleopodon þus geonigendum muðe & cwædon: geseoh nu,
þæt we nabbað nane tungan & swa þeh sprecað.
 32.241.10. Þa wæs þæt gesawen fram þam mannum, þe his
locodon, þæt þæt wæs soð, þæt hi sædon, þæt onweg
acorfenum þam tungum swylce hi awyrtwalode wæron, þær geonode in
þære hracan swylce þær hwylc seað wære, & þonne
hwæðre swa æmtigum muþe hi spræcon fullum & onwelgum wordum.
 32.241.14. Þa wearð þara an asliden in forlegenesse, &
þa wæs he sona bescyred þære gife þæs wuldres.
 32.241.16. Witodlice þæt wæs mid þy rihtan dome þæs
ælmihtigan Godes þus gedon, þæt se þe agymeleasede, þæt he
heolde his lichaman forhæfdnesse, nahte sona na ma to sprecenne þæs
wundorlican mægens word buton lichamlicre tungan.
 32.241.19. Ac nu hit is genoh þæs þe we sædon in
þissere wisan for genyðrunge þæs arrianiscan gedwolan.
 32.241.20. Gehwyrfan we nu eft to þam wundrum, þe niwan
gewordene wæron in Suðlangbeardum.
 33.241.23. Witodlice se Eleutherius, þæs gemynd ic herbufan
dyde, se wæs þæs mynstres fæder, þæt wæs geseted in
Spolitane þære byrig & gehalgod þam eadigan godspellere sancte
Marce, se eac wæs munuc in þissere byrig lange drohtigende & lifigende
in minum mynstre & eac þær wæs forðfered.
 33.241.27. Þone his agene geongran bæron, to ðon þæt he
mid gebedum þone deadan awehte.
 33.241.28. Witodlice se wæs swa mycelre bylwitnesse wer &
inbryrdnesse, swa þæt hit nan tweo wæs, þæt þa tearas, þe
forþ comon of swa swiþe eadmodum & his þam bilwitan mode, mihtan
begytan & abiddan swiðe manege þing æt þam ælmihtigan Gode.
 33.242.4. Forþon ic wille secgan þises weres hwilchugu wundor,
þæt he sylfa me geandette swiþe bilwitlice, þa þa he wæs fram me
geacsod.
 33.242.6. He sæde, þæt he sume dæge wære on sumum
siþfate, & þa wæs hit æt æfenne, & he næfde nænige
stowe, þæt he mihte to gan.
 33.242.8. Þa becom he in þara fæmnena mynstre, in þam
wæs sum lytel cniht, þone gewunode se awyrgda gast ælce niht
swæncan.
 33.242.9. Ac þa halgan nunfæmnan to þon onfengon þone
Godes wer, þæt hi hine bædon & þus cwædon: fæder, mot þes
cniht þas niht mid þe wunian?
 33.242.12. Þa geþafode he þæt swiðe fremsumlice &
alyfde þam cnihte, þæt he moste þa niht mid him restan.
 33.242.13. Þa gewordenum þam mergene þa nunfæmnan ongunnon
acsian þone ylcan fæder wæccendlice, hwæþer he aht onsundran dyde
þam cnihte, þone hi him þære nihte befæston.
 33.242.16. Þa wundrode se halga man, for hwi hi swa acsodon,
& hi þa andwyrdon & cwædon: ne dyde ic him naht onsundran.
 33.242.17. Þa cyþdon him þa nunnan þæs ylcan cnihtes
wisan & him sædon, þæt se awyrgda gast nænige niht fram þam
gewite, & hine swiþe geornlice bædon, þæt he þysne cniht mid
him sylfum to þam mynstre gename, forþon þe hi sylfe ne mihton leng
geseon þa geswæncednesse þæs cnihtes.
 33.242.21. & þa geþafode þæt se ealda wita &
lædde þa þone cniht mid him to þam mynstre, & to him nænigra
þinga ne dorste genealæcan se ealda feond.
 33.242.23. Þa æt nexstan þæs ealdan witan mod wearð
gehrinen þurh blisse be þæs cnihtes hæle ungemetlicor, þonne hit
riht wære, swa þæt he cwæð to ðam broðrum, þe him beforan
sæton: broðra, witan ge, þæt se deofol hine hæfde geþeodod to
ðam swustrum, & þa sona swa he com to ðam Godes þeowum ne dorste he
na genealæcan þysum cnihte.
 33.242.28. Þa hraðe æfter ðam wordum þæs ealdan witan
on þa ylcan tid næs an brehtmhwil to ðon, þæt se cniht beforan
eallum þam broðrum gewearð þurh deoflum geswænced.
 33.243.1. Þa geseah þæt se ealda wita, þa sealde he sona
hine sylfne in mycelne heaf.
 33.243.3. Mid þy hi ongunnon swa weopende & swa lange
cweþende þa broþra hine frefrian & him woldon þæs heafes
gestyran, þa andswarode he heom & cwæð: gelyfað ge me nu þyses,
þæt in næniges eowres muð nu todæge ne cymþ hlaf, buton þes
cniht si genered ær & alysed fram þysum deofle.
 33.243.7. Þa se fæder hine sylfne astrehte to gebede mid
eallum þam broðrum, & hi þa hine bædon aa, oþ þæt se cniht
wæs gehæled fram þæs deofles geswæncednesse.
 33.243.9. Se wæs þa swa gehæled, þæt ofer þæt
næfde nan anweald se awyrgda gast to genealæcene þysum cnihte.
 33.243.11. Petrus cwæð: ic gelyfe, þæt seo lytle
uppahæfennes þy hine undercrupe, þæt se ælmihtiga God wolde,
þæt his geongran eac wæron his dæde fultumiendas.
 33.243.13. Gregorius him andswarode: swa hit is swa þu
sægest.
 33.243.14. Soðlice he ne mihte ana aberan þa byrðene swa
myceles wundres; þa todælde he þa byrþene mid þam broðrum & hi
þa abær.
 33.243.16. Ic gefandode in me sylfum, hu myccles mægnes wæs
þyses ylcan weres gebed.
 33.243.17. Soðlice þa þa ic wæs geseted in sume tid in
þam mynstre, ic þrowode mycelne ece minra heortan & liflicra leoma
& for manegum nearonessum þurh hwilþrage, swylce ic nealæhte minum
ende.
 33.243.20. Þa mettrumnesse læcas hatað mid greciscre
spræce sincopin.
 33.243.21. & gif me þa broþra gelomlicre ne gereordan mid
mete, þonne þuhte me, þæt eallinga se liflica gast wolde beon fram me
acorfen.
 33.243.23. Þa wæs to cumen þæs easterlican dæges
symbelnes & þa on þam halgan Sæternesdæge, þa þa ealle men
fæston ge geonge ge ealde, þa ne mihte ic nanra þinga fæstan, &
me wæs þæt mare sar & gnornung, þonne seo untrumnes, þe me on
sæt.
 33.243.26. & þa geþohte him swiðe hraðe min þæt
unrote mod þysne ræd, þæt ic gelædde þone ylcan Godes wer in
deogolnesse to þam gebedhuse & hine bæd, þæt he sealde me þy
dæge mægn to fæstane & mid his benum æt þam ælmihtigan
drihtne begæte.
 33.244.2. Soðlice sona swa wit eodon in þæt gebedhus, he
astrehte hine sylfne in gebed mid tearum, swa swa ic hine eadmodlice bæd.
 33.244.4. Þa ymb lytel fæc gefyldum þam gebede he eode ut,
& þa onfeng min maga swa mycel mægn & strængðe æt
þære stefne þæs halgan mannes bletsunge, swa þæt eallunga me
wæs of gemynde anumen se mete & seo untrumnes eall.
 33.244.8. Þa ongan ic wundrian, hwæt ic ær wære,
oððe hwæt ic þa wære; & þa þa min mod beþohte on þa
mettrumnesse, ic ne gefylde naht in me ne ne oncneow be þam sarum, þe ic
ær dreah & gemunde.
 33.244.11. & þa wæs min mod abysgod ymb þæs mynstres
gesetenesse, & ic forgæt eallunga minre ærran mettrumnesse.
 33.244.12. & swa swa ic ær sæde, þonne seo untrumnes
eft gehwearf me to gemyndum, ic awundrode eall, þonne ic gefylde me sylfne
swa swiðe strangne, þeah þe ic na ne æte.
 33.244.14. & þa þa ic becom to þam æfenne swa
fæstende, ic onfand on me sylfum swa mycele strengþe, þæt ic mihte
adreogan þæt fæsten oþ oðerne dæg, gif ic wolde.
 33.244.17. Þus hit wæs geworden, þæt ic on me sylfum
gecunnode, þæt eac þa oðre þing wæron soðe, þe be þam
halgan men gesæde wæron, þeh þe ic sylfa betwyh þam eallum
nære.
 33.244.19. Petrus cwæð: forðon þe þu sædest, þæt
se wer wære mycelre inbryrdnesse, ic wilnige, þæt ic rumlicor
geleornige þæt mægn sylf þara teara.
 33.244.22. Forþon ic þe bidde nu, þæt þu me gerecce, hu
manega cynn syn þære inbryrdnesse.
 34.244.24. Gregorius him andswarode: in manige dælas seo
inbryrdnes byð todæled, þonne synderlice gehwilce synne fram þam
dædbetendum beoð cwiþde & bewopene.
 34.244.26. Soðlice ealdorlice syndon tu cyn þære
inbryrdnesse, þæt is, þonne seo sawl þyrsteð & lysteð Godes
rices, ærest heo byþ inbryrded mid ege & æfter þon mid lufan.
 34.244.28. Ærest heo swænceþ hi sylfe mid tearum, þonne
heo gemynað þa gyltas hire yflan dæda & ondrædeþ, þæt heo
scyle for þam þrowian þa ecan cwicsusla.
 34.245.2. & þonne heo byð mid langre nearonesse þære
gnornunge forht & geswænced & fornæmed, þonne æt nehstan
byþ acænned of bælde forgifnesse sorhleasnes.
 34.245.4. & þæt mod byþ inæled in þære lufan he
ofonlicra gefeana, & seo sawl, þe ær weop, þæt heo ne sceolde
beon gelæded to þam ecan wite, heo onginnað æfter þan weopan
biterlice, forþon þe hire þynceð lang seo ylding & seo uferung,
hwænne heo cume to Gode.
 34.245.8. Heo sceawað in hire mode, hwylce syn engla þreatas,
& hwylc seo geferræden sy eadigra gasta, & eac hwilc se godþrym sy
þære ecan Godes gesihþe, & þonne cwiþeð ma forþon heo byþ
to lange wana þara ecra goda, þonne heo ær weope, þa þa heo ondred
hire þa ecan yfel.
 34.245.12. & swa þonne geweorðeð, þæt seo fullmedeme
inbryrdnes þære fyrhte syleð þa sawle to þære inbryrdnesse
þære soðan lufe.
 34.245.14. Þæt swiðe wel in þam halgan & soðan
stære mid gerynelicre gesægene is awriten & þus gecwæden,
þæt Axa Calephes dohter sæte ofer anum eosole & þa asworette.
 34.245.16. Þa cwæð hire fæder to hire: hwæt hafast
þu nu, oððe hwæt is þe?
 34.245.17. & heo þa him andswarode; syle me þine
bletsunge.
 34.245.18. Þu sealdest me suþerne land & drugiende.
 34.245.19. Geyc me þæt & syle me þan.
 34.245.19. Þa sealde se fæder hire þan & leoht bufan
& þan & leoht beneoðan.
 34.245.20. Witodlice, Petrus, þus hit is to ongytene, þæt
Axa sæt ofer þam eosole, þæt getacnað, þæt seo rihtgewittuge
sawl siteð on þam lichaman, & seo þonne asworeted & bideð æt
þam fæder þanes landes & wætes.
 34.245.23. Forþon us is to secanne æt urum scyppende mid
mycelre geomrunge, þæt he us sylle þa gife soðra teara.
 34.245.25. Witodlice full manige men wæron, þa þe eallunga
onfengon æt Gode þa gife, þæt hi willað sprecan bealdlice
rihtwisnesse & sceoldon geyrmde & geswæncte syllan þearfendum
mannum of heora agnum & eac habban suðerne land & drugiende, ac
þonne gyt hi beþurfon þanes landes & wætes.
 34.246.5. Forþon þe hi beoð in godum weorce gesette, in þam
hi beoð myccle & weallende, heom gedafenaþ eac swiðe, þæt hi
ægðer ge for ege þæs ecan witan ge eac for lufan þæs heofonlican
rices weopan & heofian þa yfel, þe hi ær þurhtugon.
 34.246.8. & ic cwæð ær, þæt wæron twa cynn
þære inbryrdnesse, & þæt se fæder hire sealde þan &
wæt bufan & þan & wæt beneoðon.
 34.246.10. Witodlice seo sawl onfehð þan & wæt bufan,
þonne heo hi sylfe geswænceð in tearum for ðam luste þæs
heofonlican rices, & heo onfehð þanum & wætum beneoðan,
þonne heo weopende hire ondrædeþ helle witu.
 34.246.13. & forþon þe hire byþ ærest seald, þæt
heo mæg hire ondrædan þa hellican witu, heo becymð æfter þon to
þon, þæt heo byð onbryrded mid soðre lufe to þam heofonlican rice,
swa swa hit her mid sumum wordum gerynelice gereht is.
 34.246.17. Petrus cwæð: wel me licað þæt þu
sægst.
 34.246.17. Ac æfter þan þe þu sædest nu be þysan
Eleutherio þæs arwyrðan lifes were hwylcre geearnunge he wæs, me
lysteþ acsian, hweþer hit sy to gelyfanne, þæt ænige þyslice
syndon in middanearde.
 35.246.21. Gregorius him andswarode: Floridus se biscop þære
Tibertiniscan cyrican, þæs soþfæstnesse & haligdomes wis nis na
uncuþ þinre lufan, þes me sæde, þæt mid him wære sum
mæssepreost swyþe mycelre bylwitnesse man, þam wæs nama Amantius.
 35.246.24. He sæde me, þæt se hæfde þæt mægn,
þæt he þara apostola þeawe sette his handa ofer seoce men & heom
heora hæle agæf, & þeh hit wære swiþlicu untrumnes, sona heo
aweg gewat, gyf he þam men ahran.
 35.246.27. Eac he me sæde, þæt he mihte þis wundor
wyrcan, þæt in swa hwilcre stowe swa he gemette nædran, þeh þe heo
wære þære mæstan reðnesse, þæt he hi acwealde sona gif he hi
gesegnode mid Cristes rodetacne, swa þæt heo toborstenum þam innoðum
swulte for þam mægne þære halgan rode, þonne se Godes wer þæt
rodetacen awrat mid his fingre.
 35.247.5. & eac gif þonne seo nædre befleah hine in hwylc
holh, gif he þonne gebletsode þæs holes muð mid þære halgan
rodetacne, sona ofer þæt wæs seo nædre getogen dead of þam hole.
 35.247.7. Eac ic sylfa gewilnode, þæt ic gesawe þone wer swa
mycles mægnes & geearnunge, & ic wolde, þæt he to me gelæded
wære & wunode feawa dagas in mettrumra manna huse, to þon þæt
þær mihte beon swiþe hraðe gecunnod, hwæþer mid him wære
ænig gifu þære lacnunge & gehælednesse .
 35.247.12. Þa witodlice læg þær sum man on his mode
gefangen mid ungewittignesse betwyh þam oðrum seocum mannum.
 35.247.13. Þone swylcne seocne læcas nemniað gewitleasne.
 35.247.14. Se sumre nihte, þa þa he ypte & forþ brohte
swa wedenheort mycle stefne & hlude, he gedrefde ealle þa seocan men mid
þam unmætum cyrmum, swa þæt nan heora ne mihte reste habban.
 35.247.17. Ac þær wæs swiðe wundorlic wise, þæt
þonon hi ealle hæfdon yfel & heora þing wæs þe wyrse, þæt
he ana þæt yfel adreah.
 35.247.19. & þa swa me ær gesæd wæs for þam
arwyrþestan Floride þam biscope, se wunode þær þa mid þysum
forecwedenan mæssepreoste, & æfter þon ic hit ongeat
smeaþancollice fram þam cnihte, þe þegnode þam seocum mannum on
ðære ylcan nihte, þæt se ylca arwyrða mæssepreost aras of his
ræste & eode swigende to þæs gewitleasan mannes ræste, &
asettum his handum ofer hine he gebæd for hine, & him wæs sona
sæl.
 35.247.25. & he hine þa genam & lædde mid him to þam
gebedhuse in þa uferan dælas þæs huses.
 35.247.26. Þær he gefealh his gebede freolicor for þone
seocan man & þa sona eft hine gelædde to his agenre ræste
fullhalne, swa þæt he ofer þæt ne ypte ænige uneaðelice stefne
ne mid ænigum clypungum gedrefde ænig þæra seocra manna, ne þa
ofer þæt in nihte geecte oþra manna broc, se þa fullfremedlice onfeng
his agnum mode & gewitte.
 35.248.4. Of þære wyrde þæs arwyrðan weres we
geleornodon, þæt we gelyfdon eallra oþra weorca, þe we gehyrdon be him
secgan.
 35.248.6. Petrus cwæð: myclu lifes trymnes is þæt,
þæt man mote geseon þa weras, þe swilc wundor wyrcaþ her on eorðan
þa heofonlican Hierusalem on heora agnum cæsterwarum.
 36.248.10. Gregorius him andswarode: ne wene ic na, þæt si to
forswigienne þæt wundor, þe se ælmihtiga God wæs geeadmodad,
þæt he gecyþde ofer Maximianum his þeowan, se is nu Siracusanis biscop
& wæs þa mines mynstres fæder & hyrde.
 36.248.13. Soðlice þa þa ic wæs onsænded mid mines
biscopes hæse & þeowode in þam solore þære Constantinopoliscan
byrig for ure cyrcan neodþearfe & for spræce, þa com he þær to
me bædendre uncre lufan se ilca Maximianus mid oðrum broðrum.
 36.248.17. & þa þa he eft cyrde to Rome to þam minum
mynstre, þa wearð he befangen & onstyred mid swiðlicre hreonesse in
Atriacio þam sæ.
 36.248.18. Þa oncneow he & ongæt þæs ælmihtigan
Godes eorre & eac his gife mid ungeehtedlicre ændebyrdnesse & eac
mid ungewunelicum wundre ymb hine & eac ymb ealle, þa þe him mid
wæron.
 36.248.21. Witodlice hit gelamp, þæt þa yþa reðgodon in
heora þeawe & wæron upp ahafene for þara winda mycelnessum swa
swiðe, oð þæt of þam scipe wæron þa næglas forlorene &
þa þylinge toslægene, & eac þa gewædu wæron ut on þa yþa
aworpene, & swa eall þæs scipes fæt wæs acweht & for ðam
mycclum yþum tolysed & toslopen fram eallum his rihtgefegum.
 36.248.26. Þa witodlice geoniendum þam ceolum se sæ eode inn
& gefylde þæt scip oð þa yfmestan þeolu þæs bryrdes, swa
þæt næs þæt scip betwyh þam yþum gesewen swa swiðe swa þa
yða binnan þam scipe wæron gesewene.
 36.249.3. Þa wæron hi sittande in þam ylcan scipe & na
eallunga wæron swa swiðe gedrefde, þy þe hi heom þone deað neah
ondredon, ac for þæs brogan andweardnesse & gesihðe hi ealle betwyh
sealdon sibbe & onfengon þam lichaman & blode ures alysendes &
Gode wæron hi sylfe bebeodende & wilnigende, þæt he onfenge
fremsumlice heora sawla, se þe heora lichaman sealde to swa swiðe
forhtigendlican deaþe.
 36.249.9. Ac se ælmihtiga God, þe heora mod wundorlice
abregde, se eac swilce heora lif wundorlicor geheold.
 36.249.10. Soþlice eahta daga fulla þæt ilce scipp fleat
wætres full oð þa ytemestan þeola þæs brerdes & swa þeh
ferde on heora agene weg.
 36.249.12. Þa þe nygoðan dæge þa wæs hit gelæded
to hyþe Thronensis þære cæstre.
 36.249.13. Þa eodon hi ealle gesunde of þam scipe, þa þe
liþon & foron mid þam forecwedenan Maximiane þam arwyrðan were.
 36.249.15. & þa æfter þam he sylfa Maximianus wæs ut
gangende, þa sona wæs gesuncen þæt scip in þone grund þære
ylcan hyðe, efne swylce hit þolode þære uphefnesse & him wære
þæt byrðen, þæt hi him of eodon.
 36.249.18. & þæt wæs wætres full & manna &
wæs boren & fleat in þam sæ, þæt ilce ne mihte þæt
wæter aberan on þære hyþe buton mannum, þa þa Maximianus of eode
mid his broðrum.
 36.249.21. Be þon þa se ælmihtiga God gecyþde, þæt he
heold þis scip arwyrðlice mid his agenre handa, & þa þa hit wæs
manna æmtig & forlæten, hit ne mihte læng wunian on þam
wæterum.
 37.249.24. Eac þu gesawe, Petrus, mid me nu for feowertigum nihta
Sanctulum þæs arwyrðan lifes mæssepreost, þæs gemynd ic ær
bufan worhte, se gewunode, þæt he com to me ælce gære of Nursige
þære mægðe.
 37.250.1. & eac of þære ylcan mægðe com nu for þrym
nihtum sum munuc, se me afærde mid gnornunge hefiges ærendes , se bodode
me þone ylcan wer forðferedne.
 37.250.3. & þeh þe ic ne mæge geþæncan ymb þisne
wer buton geomrunge his wynsumnesse, þonne hwæðre eallunga ic wille
secgan his mægnu butan fyrhtu, þa ic oncneow æt þam sacerdum his
neahgeburum, þa wæron geweolgade mid wundorlicre soðfæstnesse &
bilwitnesse.
 37.250.7. & swa swa betwyh þam modum, þe selfe heom
betweonum lufiað, seo swæslice hiwcuþnes þære soðan lufe gedeð
& gegearwað mycle bældo, swa eac swiðe oft he sylf fram me of
wynsumnesse getihted wæs & genyd, þæt he me geandette be þam
halgum, þe he dyde, sume his þa ytemestan wisan.
 37.250.12. Witodlice hit gelamp in sume tid, þa þa
Langbeardisce mæn wrungon elebergan on þære treddan & heom wæs
wana, þæt hi mihton ænigne eles wætan ut aþyn, þa com þes
Sanctulus þyder to heom & brohte æmtige cyllan þyder to þære
wringan & wæs þa swa he eallnig wæs wynsumlicre onsyne &
bliðes modes.
 37.250.16. & þa þa winnendan & þa wyrcendan
Langbearde he mid bliðelicre onsyne grette & gehalette & teah forð
þa cyllan & cwæð, þæt him sceolde beon seo gefylled, &
þæt cwæð hatende ma þonne biddende.
 37.250.19. Ac þa hæðenan weras his word hefiglice onfengcon
& hine mid teonwordum wæron ehtende, forðon þe hi ealne dæg mid
idelnesse wunnon & ne mihton nænigne ele awringan of þam byrgum.
 37.250.22. Þa andswarode se Godes wer þam þa gyt mid
bliðlicre ansyne, þonne he ær wæs, & þus cwæð: gebiddað
la for me & sprecað tela & gefyllað Sanctulo þas cylle, þæt
he sy swa getyðod fram eow gecyrred.
 37.250.25. & þa þa hi naht ne gehawedon flowan þæs
eles of þam elebergum & swa þeh þone Godes wer gesawon ingefeolan mid
þære cyllfyllinge, þa wurdon hi swyðlice mid yrre onælde &
ongunnon hine onscunian mid maran orwyrðum fracoðlicra worda.
 37.251.1. Þa þa se Godes wer þæt geseah, þæt of
þære eletreddan nænige gemete ænig dæl eles ut eode, þa bæd
he, þæt him man sealde wæter & þæt þa gebletsode beforan
heom eallum onlociendum & þa wearp þæt wæter mid his handum on
þa eletreddan.
 37.251.5. Þa sona of ðære bletsunge þær upp ræsde
swa mycclu genihtsumness þæs eles, þæt þa Langbearde, þe ær
wunnon holunga, þa nalæs þæt an, þæt hi gefyldon ealle heora
agenu fatu, ac eac swylce þa cylle, þe se Godes wer þyder brohte, &
þæs þancas dydon & sædon, þæt se þe þider com eles
biddan, mid bletsunge heom sealde, þæt he sylfa ær bæd.
 37.251.10. Eac hit gelamp on sume tid, þæt þær sæt on
þam lande swyðe swyþlic hungor, & þa wæs forbærned fram
Langbeardum seo cyrce þæs eadigan Laurenties.
 37.251.12. Þa gewilnode Sanctulus se Godes wer, þæt he wolde
þa geedneowian, & þa gegaderode manige cræftigan & eac ma oþra
weorcmanna, þe þam onbyhtan & hyrdon.
 37.251.14. Þa soðlice þam wyrhtum winnendum wæs
neodþearf, þæt heom wære butan yldinge gegearwod se mete &
fostornoð þære dæghwamlican andleofne; ac bædendum þam nydde
þæs/ ylcan hungres þær wæs hlafes wana.
 37.251.18. Þa ongunnon þa winnendan wyrhtan ardlice biddan heom
metes & cwædon, þæt hi næfdon nan mægn to swa strangum weorce
butan mete.
 37.251.20. Þa þæt se Godes wer gehyrde, he frefrode hi mid
luflicum wordum & heom geheht utan mid his muðe, þæt he him sylf
næfde; ac he wæs swiðe hefiglice genyrwed innon, forþon þe he ne
mihte begytan þone mete, þe he þam wyrhtum gehet.
 37.251.23. Þa eode he hider & þider nearolice geswænced
in his geþohte, oþ þæt ða æt nehstan he becom to þam ofne, in
þam þa wif his nehgebyrne þy ærran dæge bocon heora hlafas.
 37.251.26. Þa locode he þær geloten & gebiged in þone
ofn, wenunga hwylc hlaf ðær to lafe wunode æfter þam bæcestrum.
 37.251.27. Þa sæmninga funde he þær sumne hlaf
wundorlicre mycelnesse & eac ungewunelicre hwitnesse.
 37.252.1. Þa nam he þone, & swa þeh he nolde þone þa
gyt þam cræftigum bryngan, þy læs hit gelumpe, þæt hit oþres
mannes wære, & he him sylfum scyld geworhte.
 37.252.3. Þa þa he þohte arfæstnesse to þurhteonne,
& he þa witodlice bær þone hlaf geond þa wif his nehgebyrene &
hine heom eallum æteowde & þæs acsode, hwæþer heora ænigum
hwylc to lafe wunode, þa ealle þa wif, þe þy ærran dæge bocon
þa hlafas in ðam ofne, wiðsocon, þæt hit heora nære, &
andetton, þæt hi sylfe ham brohton fram þam ofne heora agne hlafas be
fullum getele.
 37.252.9. Þa ferde se drihtnes wer bliðe to eallum þam
cræftigum mid þy anum hlafe & lærde, þæt hi dyden þancas
þam ælmihtigan Gode, & heom eac þæt sæde, þæt se drihten
sylfa heom gegearwode andlyfne, & he hi þa sona in gelaðode to
gereordnesse.
 37.252.13. Þa legde he beforan heom þone fundenan hlaf,
& þa þa hi wæron genihtsumlice of þam & fullice gereordade, he
gesomnode of þam mare on þam gebrocum, þonne se hlaf sylf ær wære.
 37.252.15. Ac þæt þær wæs to lafe of þam gebrocum
wæs þa gyt mare, þonne þa gebrocu ær wæron, þa sylfe þe
beforan heom alegde wæron.
 37.252.18. Swa hit wæs þa geworden, þæt X dagas fulle
ealle þa cræftigan & eac þa oðre wyrhtan of þam anum hlafe
wæron afedde & gereordade.
 37.252.20. Ælce dæge hi æton þysne & ælce dæge
of þam wæs to lafe, þæt hi mihton eft on morgenne etan, efne swylce
þa gebrocu þæs hlafes þurh þone æt weoxon, & swylce þa
muþas þara etendra þone mete geednywdon.
 37.252.24. Petrus cwæð: wundorlic wise þæt wæs &
in þære bysne þæs drihtenlican weorces swiðe to wafianne.
 37.252.25. Gregorius him andswarode: se ylca wer, la Petrus, fedde
þurh his þeowan manige dagas þa wyrhtan of anum hlafe, se þe iu ær
gereorde þurh hine sylfne of V hlafum V þusendu manna, se eac swylce
gemænigfealdað feawa cornsæda in unarimede wæstmas æcra, &
eac swylce se forð gelædde ær þa ylcan sæd of eorðan & samod
gescop ealle gescæfta of nahte.
 37.253.2. Ac þy læs þu leng wundrige, hwæt se arwurða
Sanctulus worhte uton of drihtnes mægne.
 37.253.5. Soðlice hit gelamp sume dæge, þæt sum deacon
wæs gefangen fram þam hæþenum Langbeardum, & se wæs gehæft
& gebunden mid heom, & hine þohton þa ylcan to acwellene, þe hine
genamon.
 37.253.8. Þa æfniendum þam dæge se Godes wer Sanctulus
gewilnode to þam ylcen Langbeardum, þæt him sceolde beon se ylca diacon
to forlæten, & him þonne wære his feorh forgifen.
 37.253.10. Þæt hi eallunga wiðsocon, þæt hi þæt
don noldon.
 37.253.11. & þa þa þæt se Godes wer geseah, þæt
hi þrydodon ymb his deað, he bæd hi, þæt hi hine sealdon him to
healdene.
 37.253.13. Þa andswarodon hi him & cwædon: we hine þe
syllað sona to healdanne on þa gerad, þæt gif he onweg fleo þu sylfa
for hine swelte.
 37.253.15. Þa underfeng þæt hraðe se drihtnes wer swiþe
lustlice & nam þone forecwedenan deacon in his treowþe.
 37.253.16. Þa awehte he þone ymb middeniht utan, þa þa he
geseah, þæt þa Langbearde ealle wæron on fæston slæpe, &
cwæð to him: aris nu & swiðe ofstlice fleoh. se ælmihtiga God
þe alyseð.
 37.253.19. Ac se diacon næs na ungemyndig þæs arwyrðan
weres gehate.
 37.253.20. He forðon andswarode him & cwæð: min
fæder, ne mæg ic fleon, forþon gif ic fleo, butan tweon þu scealt
sweltan for me.
 37.253.22. Þa se drihtnes wer Sanctulus nydde þone deacon to
þam fleame & þus cwæð: aris & ga.
 37.253.23. Se ælmihtiga God þe generige.
 37.253.24. Soðlice ic eom in his gewealde, & þæt an hi
magon in me gewyrcan, þæt heom God selfa on me alyfeð.
 37.253.25. Þa witodlice fleah se deacon & Sanctulus, se þe
his borh wæs, þær æt ham gewunode tomiddes heora, swilce he beswicen
wære.
 37.253.27. Þa witodlice on morgenne comen þider eft þa
Langbeardiscan men, þe þone deacon sealdon Sanctulo to healdenne, &
bædon, þæt he heom þone agæfe, þe hi him ær befæston to
healdenne.
 37.254.1. Ac se arwyrða mæssepreost heom andswarode &
cwæð, þæt he wære on niht onweg aflogen.
 37.254.2. Þa cwædon hi to him: þonne þu wast þe sylfa
genoh wel, hu hit gedafenað.
 37.254.3. Se drihtnes wer heom cwæð to swiðe ardlice: gea,
ic hit wat.
 37.254.4. Þa cwædon þa Langbearde to him: þu eart Godes
man ðe geriseð; nelle we na, þæt þu swelte þurh missenlice &
mænigfealde cwealmas & tintergu, ac geceos þe swylcne deað swylce
þu wylle.
 37.254.7. Þa andswarode heom Sanctulus se drihtnes wer &
þus cwæð: ic eom on Godes gewealde.
 37.254.8. Acwellað me þy deaðe, þe he sylfa alyfe me to
acwyllane.
 37.254.9. Þa gelicode eallum þam ungeleaffullum Langbeardum,
þe þær æt wæron, þæt hi hine sceoldon þy heafde beheawan,
& þæt hi huru butan hefigum cwealme mid hrædlicum deaðe his lif
geendodon.
 37.254.12. & hi þa ongæton, þæt se Sanctulus, se þe
wæs gehæfd mycelre are man betwyh þam Cristes mannum fore arwyrðnesse
his haligdomes, wæs gedemed to acwellanne, þa gesamnodon hi þa
ungeleaffullan Langbearde ealle, þe on þam lande wæron, & þa
wurdon hi swiðe bliþe, swa hi symble wæron to wælgrimnesse.
 37.254.16. Þa com mycel werod to þære wæfersyne þæs
halgan mannes deaðes, & hi hine þa uton ymbstodon.
 37.254.18. Þa wæs se Godes wer gelæded swa tomiddes heora,
& hi þa gecuron ænne of eallum þam strangestan weran, be þam him
næs nænig tweo, þæt he mihte mid anum slæge his heafod of
aceorfan.
 37.254.21. Þa stod se arwyrða wer swa gelæded betwyh þam
gewæpnedum wælslihtum; þa gearn he sona mid his geþohte to his agnum
wæpnum haligra gebeda & bæd, þæt hi him leafe sealdon, þæt
he moste him sum hwilstycce gebiddan.
 37.254.24. Mid þy him wæs þæt alyfed, & he þa sona
hine astrehte on þa eorðan & hine gebæd.
 37.254.26. Witodlice þa þa he lange hwile hine gebæd, se
flæscbana, þe to his cwealme gecoren wæs, spearn hine mid his spuran
& het hine, þæt he arise & þus cwæð: aris & onbigdum
cneowum aþena þinne sweoran.
 37.254.29. Se drihtnes wer aras sona & his cneowa gebigde &
aþenede/ þone sweoran.
 37.254.30. Ac þa aþenedum þam sweoran he beseah on þæt
sweord, þe wæs wiþ hine ut atogen.
 37.254.31. & hit is gesæd, þæt he þis an word
openlice beforan eallum þam mannum gecwæde: sancte Iohannes, genim
þæt sweord.
 37.254.33. Þa se wælhreowa flæscbana, þe to his cwale
gecoren wæs, hæfde þæt getogene sweord on his handa & mid
stranglice higunge ahof þone earm upp in heanesse & mynte slean þone
Godes wer.
 37.254.35. Ac he ne mihte hine nanra þinga eft ofdune lætan,
ac semninga he astifode, & up arærdum þam sweorde swa wið þæs
heofones se earm stod ungebigendlic æghwæs þam agendfrean ungewylde.
 37.254.38. Þa eall seo mænigeo þara Langbeardna, þe
gesomnod wæs to þæs deaðes wæfersyne, wearð gecyrred in heofonas
herenesse & ongan wundrian & eac mid ege weorðian þone Godes wer,
forþon þe þa witodlice wæs gecyðed, hwylcre halignesse se wæs, se
þe geband on þære lyfte his agnes banan earm.
 37.255.4. Witodlice þa wæs Sanctulus gebeden, þæt he
arise, & he þa aras.
 37.255.5. He wæs gebeden, þæt he gehælde þone earm his
banan, ac he þon wiðsoc & þus cwæð: ne bidde ic nænigum
gemete for hine, buton he me sylle að, þæt he næfre nylle cristene
man acwellan mid þissere handa.
 37.255.8. Þa sona se Langbeardisca, se þæs þe ic cweþe
him sylf forspilde þone earm, þa he hine aþænede ongæn Gode, &
he wæs þa mid nyde gebæded & mid his agnum wite, þæt he ongan
swerian, þæt he næfre nolde cristene man ofslean.
 37.255.11. Þa se drihtnes wer Sanctulus bebead him & þus
cwæð: læt þine hand ofdune.
 37.255.12. Þa let he hi sona ofdune.
 37.255.13. & he cwæð eft hraðe: sænd þin sweord in
his scæðe.
 37.255.14. Þa dyde he sona þæt sweord in his scæðe.
 37.255.15. Þa forþon þe þa Langbearde wæron ealle
ongytende þone man swa mycles mægnes, hi woldon him bringan heapmælum
to lace ge þa oxan ge þa nytenu, þe þær gehergode wæron.
 37.255.17. Ac se drihtnes wer forsoc, þæt he swylcum lace
onfon nolde, ac bæd hi þæs laces þære ecan mede mid Gode &
þus cwæð to heom: gif ge willað me aht gifan, syllað me ealle þa
hæftnedlingas, þe ge nu gefangen habbað, þæt ic wite, for hwon ic
wylle eow fore gebiddan.
 37.255.22. Þa wæs þæt þus gedon, þæt hi forleton
to him ealle þa hæftnedlingas, & stihtigendre swa þære upplican
Godes gyfe þa þa he Sanctulus ana hine sylfne sealde to deaðe for þam
deacone anum, he alysde þa manige oðre of deaðe.
 37.255.25. Petrus cwæð: is þæt forwundorlic wise, &
þeh þe ic sylf þas oncneowe fram oþrum mannum, soðlice ic þonne
hwæþre anddette, þæt swa oft swa hi beoð me asægde, hi beoð me
geednywde.
 37.255.28. Gregorius him andswarode: ne wundra þu naht, Petrus,
in þissere wisan be Sanctulo þam Godes were, ac sceawa & geþenc, gif
þu maga, hwylc se gast wære, þe his swa swiðe bylwite mod heold &
hæfde & hine upp arærde in swa mycle heanesse þæs wundorlican
mægnes.
 37.255.32. & eac gehige, hwær his mod wære, þa þa he
swa swiðe ardlice geteohhode, þæt he swulte for his þam nehstan, &
for þam hwilendlican life anes broðer he forseah his agen lif &
aþænede his sweoran under þam sweorde.
 37.256.2. Hwæt cwist þu forþon, hwylc mægn þære
soðan lufae þonne his breost ymbfenge, þa þa he ne forhtode na ymb his
agenne deað for his þæs nehstan hæle anes?
 37.256.5. Cuþlice we witon, þæt se ylca arwyrða wer
Sanctulus ne cuðe he eac na forswiðe wel gewrita wisdomes ne nyste eallunga
þære æ bebodu, ac forþon þe seo soðe lufu byð þære æ
gefylledness, he heold ealle þa æ Godes lufan & his þæs nehstan,
& þæt he na ne cuðe utan in ongytenesse, hit wunode him innon in
lufan rihtlice lifgende.
 37.256.10. & se þe wen is, þæt he næfre ne leornode,
þæt Iohannes se apostol cwæð be urum alysende, þæt he asette his
sawle for us, to þon þæt we sculon swa asettan ure sawle fore urum
broðrum, se ylca þæt healice bebod & þæt apostolice wæs ma
wyrcende, þonne he hit witende cuðe.
 37.256.14. Wiðmete we nu forðon, Petrus, gif þe swa licige,
þysum urum ungelærdum wisdome his þa gelærdan nytennesse.
 37.256.15. Witodlice þær þæs ure wisdom ligeð, þær
seo his lar oferhlifað.
 37.256.16. We sprecað be þam mægnum & wæron þara
æmtige, swylce we syn gesette betwyh wæstmbærum treowum &
gestincen þa æppla & na ne etan; & he cuðe twiccian þa
wæstmas godra mægna, þeh þe he ne cuðe þa word gestincan &
ongytan.
 37.256.20. Petrus cwæð: hwæt wenest þu la, ic þe
frigne, hwæt þæt sy, þæt gehwylce gode mæn us wæron
wiðtogone & wiðbrodone, & þa þe mihton lifian to trymnesse
manigra manna oððe hi eallunga ne magon beon fundene oððe gewislice
ealle gemette heora feawa syndon?
 37.256.24. Gregorius him andswarode: se hete & se nið þara
lifgendra geearnað, þæt þa, þe helpan & nytte beon mihton,
ofestlice beoð wiðbrodene, & nu middaneardes ænde to nealæceð,
geneahhelice þa gecorenan beoð genumene, to þon þæt hi ne geseon
þa wyrsan þing in þissere yflan worulde.
 37.257.1. Be þan se witga cwæð: se rihtwisa man
forweorðeþ, & nan man ne byþ, þe hine eft geþænce in his
heortan.
 37.257.3. Ne gelyfað we swa þeh na, þæt ealle gecorene syn
us wiðbrodene swa swiðe, þæt þa yflan ane lifigan & wunian in
þysum middangearde, forþon þe næfre synfulle men gecyrdon to
cwiðnesse þære soðan dædbote, gif nænige bysene ne wæron
godra manna, þe heora mod to þære dædbote getugon.
 37.257.7. Petrus cwæð: holinga ic seofige, þæt þa godan
men sin us wiðbrodene, nu ic geseo, þæt hi heapmælum forweorðað
same swa þa yflan.
 38.257.10. Gregorius him andswarode: ne wundra þu na, Petrus, be
þissere wisan.
 38.257.11. Soðlice þin lufu hæfde hire genoh cuðne
Redemptum Ferentine þære cæstre biscop swyðe arwyrðes lifes wer, se
forðferde of þysum middanearde nu for VII wintrum.
 38.257.13. Þes wæs eac to me geþeoded swiðe swæslice
& hiwcuðlice, & ic wæs þa gyt on symbel in mynstre geseted,
& he þa sylfa me sæde, þa þa he wæs fram me geacsod, swa swa
hit eac mære wearð feor & wide, þæt se ylca Redemtus oncneow be
middaneardes ænde on þæs geongran Iohannes dagum mines foregængcan.
 38.257.18. Witodlice he cyþde me & cwæð, þæt sume
dæge, þa þa he ferde geond his biscoprice, swa swa hit þeaw wæs,
þa becom he to ðære cyrican þæs eadigan martires sancte Iuticius.
 38.257.21. & þa æfniendum þam dæge he wolde, þæt
him wære þær gestred neah þære byrgenne þæs martyres,
þæt he mihte hine þær gerestan æfter þam gewinne þæs
færeldes.
 38.257.23. Ða ymb middeniht utan, þæs þe he sylfa sæde
me, ne he eallunga ne slep ne he fullmedomlice wacian mihte, ac geswænced
mid þy slæpe, swa man gewuna byð, swa mid sumre hefignesse he wæs
geswænced, & his mod wæs wæccende.
 38.258.1. Þa færinga beforan him stod se eadiga martir sanctus
Iuticius & þus cwæð: Redemte, waca þu.
 38.258.2. Þa andswarode he him & cwæð: ic wacige.
 38.258.3. Þa cwæð se martyr: ænde cymeþ ælcum
lichaman, ænde cymeð ælcum lichaman, ænde cymeð ælcum
lichaman.
 38.258.5. & æfter þon þe he ypte þa þreofealdan
clypunge, seo gesihð onweg gewat & gedwan þæs martyres, seo
æteowed wæs þæs biscopes mode.
 38.258.7. Þa aras se drihtnes wer & hine sylfne sealde sona
& astrehte in heaf & in wop his gebedes & dædbote.
 38.258.8. Soðlice æfter þon þa ondrysnlican tacnu wæron
fylgende in þam heofone & wæron gesægene swylce speru & fyrene
flana fram þam norþdæle.
 38.258.10. & þa sona æfter þon seo reðe þeod
Langbeardna wæs gelæded of þam hame hire eardunge, wæs hiþende
& ehtende ures sweoran, & eac þa æfter þon eall þæt
mænnisce cyn forslagan geweornode, þæt ær in þisum lande aras þy
þeawe swylce þa ear on þiccum æcere for þære mycclan &
swyðlican mængeo, þe her on lande wæs.
 38.258.15. Nu syndon þa burga forhergode in þysum lande &
þa ceastra toworpone, cyrcan forbærnde & mynstra toworpene, & eac
gehwylce tunas ge were ge wifa fram hæðenum mannum geweste, & eac fram
ælce bigonge þis land ligeð tolysed & idlað in westenne.
 38.258.19. Ne eardað nænig agendfrea, ac wildeor abysgiaþ
þa stowe, þe ær hæfde & eardode manna mænigo.
 38.258.21. Nat ic, hwæt is oððe hu hit is gedon in oðrum
dælum þyses middangeardes.
 38.258.22. Soðlice in ðisum lande, in þam we lifiað, ne
bodað nu na þes middangeard his ende, ac eallunga hine eowað.
 38.258.24. Forðon us is mycel þearf, þæt we swa myccle
aredlicor secan & wilnian þa ecan, swa mycle ma we habbað oncnawan,
þæt þes middangeard is fremþe us, þeh þe he sum hwilstycce cweme.
& þeh þe he hwæthugu mid gesundfullum þingum þæt mod
afrefrie, sona æfter þon hit byð mid manigum swingum forseted & mid
mycelre earfoðnesse hit byð geswænced & eac daga gehwylce us
getwifealdað þes middangeard manegu sar: hwæt oðres clypað he to us
& bodað, buton þæt he ne sy lufod fram us?
 38.259.3. Soðlice, Petrus, manige wisan wæron, þa þe nu
gyt sceoldon beon asægde be gecorenra manna dædum, ac þas ic sceall nu
forswigian, forðon þe ic efste to sumum oðrum.
 38.259.5. Petrus cwæð: ic wat & geþænce swiðe
manige mæn, þe wæron gesette binnan þam sceate þære halgan
cyrican, þæt hi tweogiað be þære sawle life æfter þæs
lichaman deaðe.
 38.259.8. Ac ic þe bidde, gif þe hwylc trymnes & lar
genihtsumian be þære wisan, oþþe gif hwylce bysene þe on mod geyrnan
þara sawla, þæt þu þa asæcge for trymnesse manigra manna,
þæt þa þe nu tweogiað leornian & ongytan, þæt seo sawl ne
swelteð na mid þam lichaman ne ne byþ geændod.
 38.259.13. Gregorius him andswarode: þæt is swiðe
geswincfull weorc, Petrus, & eac ealles swiðust þam mode, þe byð
abysgod & higað to oþrum wisan.
 38.259.15. & þeh, gif hwylce mæn syndon, þæt hit
þam gehelpan mæg, butan tweon ic forlæte minne agene wyllan beæftan
me for nytnysse & þearfe minra freonda & nehstena, & swa swiðe
swa ic mæg Gode syllendum ic gecyðe on þissere æfterfylgendan
þære feorðan bec, þæt seo sawl leofað æfter þam lichaman.
 38.259.20. Her endað seo þridde boc þæs apostolican weres
sancte Gregorius gespræces & Petres his deacones, & her æfter
onginneþ seo feorðe boc gefrætwedu & awritenu mid wislicum wordum
& on gespræcum þara ilcena witena.

END_TEXT
START_TEXT

GDPref and 4 (C)
B9.5.6.
Gregory the Great, Dialogues, Preface and Book 4: Hecht 1900-7, 260-350.



 1.260.1. Her aspringeþ seo feorðe yð ðæs hluttran burnan
of ðam muðe þæs æþelan lareowes, of þære þam þe
þyrsteþ & lysteð magon drincan & gecnawan, þæt þæs
mannes sawl ne færeð na þy gemete þe oþera nytena æfter þam
gedale þæs lichaman.
 1.260.4. Be þon þes ær genæmda lareow sanctus Gregorius
on þissere æfterfylgendan bec þisum wordum byþ reccende & þus
sprecende: æfter þam þe Adam se æreste mæg manna cynnes wæs
adrifen of neorcxnawanges gefean bædendre & niþendre his agenre scylde
& becom in þa yrmðe þises wræces & blindnesse, þe we nu
þrowiað, forþon þe he wæs syngiende. & for þære synne he
wæs onwended of his sylfes gemyndum, & he ne mihte ofer þæt geseon
þa gefean þæs heofonlican eðles, þe he ær sceawode.
 1.260.12. Witodlice Adam se æresta man gewunode in neorxnawange,
þæt he breac Godes worda & wæs betwyh eadigra engla gastum mid
heortan clænnesse & healicre gesihþe.
 1.260.15. Ac æfter þon þe he gefeoll hider on þis
woruldlice wræc, he gewat sona fram þam leohte & wisdome his modes,
mid þy he wæs ær gefylled.
 1.260.17. Soðlice of þæs ylcan ures mægnes lichaman we
wæron eac acænde in þyses wræces blindnesse.
 1.260.18. Butan tweon we gehyrdon full oft, þæt se heofonlica
eþel wære, & we eac gehyrdon, þæt þæs eþles ceasterware
wæron Godes englas, & eac we gehyrdon, þæt þara ilcena engla
geferan wæron rihtwisra manna gastas & fullmedemra.
 1.260.21. Ac well hwylce men forþon þe hi ne magon þa
ungesewenlica þing witan þurh cunnunge & afandunge, heom tweoað,
hwæðer si soð þe ne sy, þæt hi na ne geseoð mid heora
lichamlicum eagum.
 1.261.2. Soðlice se tweo ne mihte na beon urum þam ærestan
mæge Adame, forþon þeh þe he ute wære belocen fram neorcxnawanges
gefean, þe he ær anforlet, forþon þe he hi ær geseah & heora
breac.
 1.261.6. Ac þa lichamlican mæn nu, þa ne magon na þa
gehyrdon & þa geacsodon spræca be þære wisan swa wel ongytan
& gemunan, þa þe nabbað ne nyton nænige gewislice cunnunge be
þære forð gewitenan wisan, swa swa se eallunga hæfde, þe hit geseah
& mid wæs.
 1.261.9. Ac efne hit is gelic þære wisan, þe man hwylc
bearneacan wif genime & sænde in carcern, & heo þær þonne
cænde cniht, & þonne se cniht si geboren, þæt he sy afeded in
þam carcerne, oþ þæt he geweaxe.
 1.261.13. & þonne he geweaxeþ, gelimpeð þæt seo his
moder, þe hine acænde in þam carcerne, næmnað sunnan & monan,
steorran & muntas & feldas & fleogende fugelas & yrnende hors,
& he, se þe wæs in þam carcerne geboren & eac afeded & naht
oþres nat ne ne cann buton þæs carcernes þystru, & þonne he
gehyreð, þæt þyslice wisan mid oðrum mannum syndon, & swa þeh
he geortreoweð, hweþer hi soðe syn, forþon þe he næfre ne cuþe
þurh gewisse afandunge.
 1.261.19. Swa eac swylce wæron woruldlice men geborene in
þære blindnesse heora wræces, & þonne hi gehyrdon þa healican
& þa ungesewenlican gefean, hi geortreowdon, hwæðer hi soðe
wæron þe næron, forðon þe hi cuðon þas niðerlican ane, þe
hi gesawon, & in þam hi wæron geborene & afedde.
 1.261.24. & forþon þa wæs geworden, þæt & se
scyppend sylfa eallra gescæfta gesewenlicra & ungesewenlicra com to
alysnesse ealles mancynnes.
 1.261.26. Þæs fæder se ancenda suna onsænde to urum
heortan þone halgan gast, to þon þæt we þurh þone wæron
geliffæste & gebælde, þæt we gelyfdon, þa þe we nu gyt ne
magon mid gewislicre fandunge witan.
 1.261.29. Forþon swa manige swa we onfoð þone halgan gast, se
is wedd ure þæs ecan yrfeweardnesse, we ne tweogiað na be þam life
þara ungeseowonlicra feana.
 1.262.1. Ac soðlice swa hwylc man swa nu gyt nis staðolfæst
in þissere geleaffulnysse, he sceall butan tweon gegearwian his geleafan
& treowan þam larum & wordum brytena witena & eallunga þam
geleafan, þe þurh þone halgan gast habbað mid gewisse afandod &
acunnod þara gyfena þæs heofonlican rices.
 1.262.6. Witodlice dysig byþ se cniht, gif he weneþ, þeh he
sylf in carcerne sy, þæt seo modor him forþon leoge be þam leohte
& plegan, þe uppe on lande byð, forþon þe he sylfa naht elles ne
geseah ne ne ongæt buton þæs carcernes þystru.
 1.262.9. Petrus cwæð: swiðe wel me licað þæt þu
sægst.
 1.262.10. Ac se þe ne gelyfað, þæt þa ungesewenlican
gefean syn, witodlice se byþ ungeleaffull, & þonne se þe ungelyfende
byþ in þon þe he tweoþ he ne seceð na þone geleafan, ac rihtræce
& gesceadwisnesse.
 2.262.14. Gregorius him andswarode: bealdlice ic þe þæt
secge, þæt nænig ungeleaffull man ne leofað buton geleafan, þæt
he on hwæthugu ne gelyfe.
 2.262.16. Soðlice gif ic wylle nu acsian hwylcne ungeleaffulne
man, hwilcne fæder he habbe oððe hwylce moder, þonne andswarað he me
sona & næmneð þone fæder & eac þa modor.
 2.262.18. & þonne gif ic hine frine, hwæðer he wite
þe nyte, hwænne he geecnod wære, oþþe hweþer he gesawe, þa þa
he geboren wæs, he andetteþ me sona & cwið, þæt ne naþer
þisra nyste ne na gesawe, & þonne hwæþre, þeh þe he hit na ne
gesawe, he gelyfeþ & cyþeþ butan tweon, þæt he hæfde
ægðer ge þone fæder ge þa moder.
 2.262.23. Petrus cwæð: ic eom anddetta, þæt ic næfre
ær þis nyste, þæt ungeleaffull man hæfde geleafan.
 2.262.24. Gregorius him andswarode: gyse, þa ungeleaffullan
habbað geleafan.
 2.262.25. Ac ic wisce & wilnige, þæt hi þone in Gode
hæfdon.
 2.263.1. Witodlice gif hi þone to Gode hæfdon, næron hi na
ungeleafulle genæmde.
 2.263.2. Ac þas þyslican syndon to rihtanne & to
þreagianne in heora ortreownesse , & of ðære ortreownesse hi syndon
to laþienne to þære gife þæs rihtan geleafan, þæt hi la nu
gelyfað be heora sylfra þam gesewenlican lichaman & eac gelyfaþ,
þæt heo no geseoþ, & þus hi wæron on to sprecanne, for hwan hi
ne gelyfan þa ungesewenlican gefean, þeh þe þa lichamlice ne magon beon
gesewene.
 2.263.8. Soðlice us ontyneð & gecyþeð þæt riht
sylf & seo gesceadwisnes her æfter, þæt þæs mannes sawl
leofað æfter þæs lichaman deaðe.
 3.263.11. Witodlice se ælmihtiga God gesceop III liflice gastas:
an þara is, þe na mid flæsce bewrigen is, oþer is, þe mid flæsce
bewrigen is, ac swa þeh he ne swelteð na mid þy flæsce, se þridda
is, þe ægþer ge mid þy flæsce bewrigen is ge eac mid þy flæsce
swelteþ.
 3.263.15. Gewislice se gast, se þe na mid þy flæsce nis
bewrigen, þæt is ængla gast, & se þe mid þy flæsce bewrigen
is & swa þeh mid þy flæsce ne swelteþ, þæt is manna gast,
& se þe þonne is bewrigen mid þy flæsce & mid þy flæsce
swelteþ, þæt is horsa & hryþra & eac eallra oðra dumbra
nytena.
 3.263.19. Se man wæs gescapan swa, þæt hi wære on þam
middle, nyþra þonne ængcel & ufera þonne þæt nyten, & he
forþon habbað hwæthugu swa gemæne mid þam heahængle & eac
hwæthugu gemænes & gelices þam nyþerlican nytenu.
 3.263.22. Soðlice he hafað þæs gastes undeaðlicnesse mid
þam nytenum aa oþ þæt wuldor þæt æriste ealles mancynnes
forswelgeð þas deaðlicnesse þæs lichaman, & þonne ofer
þæt onclifende þam gaste se lichama byþ gehealden in ecnesse.
 3.264.3. Þonne hwæðre se lichama in þam wiþercorenum
& arleasum mannum ne aspringeð næfre fullfremedlice betweoh helle
witum, forþon þe he byþ a teoriende & þrowiende & swa þeh
gestandeþ & þurhwunað in þam ungeændedlican wite, þæt be
þon mæg beon ongyten, þæt þa þe mid gaste & mid lichaman
gesyngiað butan soðre gecyrnesse, hi beoð a wuniendlice lifiende in helle
& eac sweltað butan ænde mid lichaman & gaste.
 3.264.10. Hi beoð deade & ungewisse þæs ecan lifes &
ne magon sweltan þæs ecan lifes.
 3.264.11. Petrus cwæð: mid rihtum gesceade me liciað ealla
þa wisan þe þu sægst.
 3.264.12. Ac ic þe frine nu, nu þu mid þus mycelre
todælednesse & gerædnesse tosceadest manna gastas & nytena,
hwæt is þonne þæt Salomon cwæð: ic sæde in minre heortan be
manna bearnum, þæt God hi acunnode & þa gecyðde, þæt hi
wæron wildeorum gelice.
 3.264.16. Forþon is an forwyrd & ænde þæs mannes
& nytena, & eac gelic gecynd & fruma heora ægþres?
 3.264.17. & he þa gyt Salomon þysne ylcan cwide þær to
geecte & wæs þus smeaþanclice sprecende & cwæð: swa swa se
man swelteþ, swa swylteþ eac þa nytenu, & gelice hi ealle eþiað,
& forþon næfð se man naht mare þonne þa nytenu.
 3.264.21. Þa gyt eac Salomon þær to geecte & gedyde ofer
eall gemænelice þas gerædnesse mid þysum wordum & þus
cwæð: ealle hi licgað under idelnesse, & ealle hi farað to anre
stowe; of eorðan hi wæron gewordene & to eorðan eft gelice beoþ
gehworfene.
 4.264.25. Gregorius him andswarode: seo Salomannes boc, in
þære wæron þa wisan awritene, seo is genæmned Ecclesiastes.
 4.264.26. Seo boc is agendlice on Ænglisc rihtraciend gehaten,
& þonne forþon in þære rihtan race byþ fulloft forð
sændeþ & broht se dom, þurh þone byþ oferswiþed &
oferstæled þæt ungerydelice & þæt hlude geflit þæs
folces.
 4.265.2. & þonne manige men ongytað ungelice wel hwylce
spræce, hi beoð gelædede to anum dome & rihte þurh gescead &
rædingce þæs rihtraciendes.
 4.265.5. Soðlice þeos boc is haten rihtraciend, ac Salamon,
þa þa he spræc be þysum wisum in þære bec, he onfeng þæs
hlydendan folces andgyte & wæs mid þy abysgod, þæt þa wisan,
þe he þær spræc þurh his race & socne, wen is, þæt þa
ongyte wære þus þæt ungelærede mod & þæt gedræfde,
& hit wære þy swa ungewiss for costnunge & gehlyde þæs
folces.
 4.265.10. Hit is gelic þon swylce he onfengce swa manige hadas to
him mislicra manna to gerihtanne, swa manige swa he cwydas onstyrede þurh his
socne.
 4.265.12. Ac þæt byð soðsagola raciend & dema, se þe
mid his aþenedre handa gestilleþ þa geruxl & þæt gehlyd eallra
manna & hi þonne gespaneð & gelaþað to anum dome.
 4.265.14. Eac in þære ylcan bec Salomones is gecweden: gehyre
we ealle samod þone ænde þissere spræce.
 4.265.16. & eac hit is gecweden: ondræd þe God & heald
his bebodu; þæt byþ soðlice ælc man, se þus deð.
 4.265.17. Ac geþænc nu, Petrus, forðon & ongyt, gif he
on ðære bec ne þohte þurh his spræce to manigum hadum, for hwan
wolde he þonne ealle men manegian samod mid him to gehyranne þone ænde
þære spræce?
 4.265.20. Witodlice forþon he cwæð on ænde þære bec:
gehyraþ we ealle samod, forþon þe he wæs him sylfum þæs wita,
þæt he hæfde onfangen & hogode in him ymbe manige hadas &
næs na ana sprecende.
 4.265.23. Eac be þon oþre swylce manige wisan beoð onstyrede
& ymb gesprecene in þære ylcan bec þurh socne & smeunge
Salomones.
 4.265.25. Sume þa wæron gesprecene þurh full gescead, sume
eac he spræc hi, þa þe he wæs on his mode gecostnod fram oþrum
mannum & þa gyt abysgod mid þam lustum þyses middangeardes.
 4.266.1. Witodlice he cwæð þær in oþre stowe in
þære ylcan bec þus: me is þus geþuht god, þæt gehwilc man ete
& drince & bruce þære blisse of his agnum weorce & gewinne.
 4.266.3. & þa feorr beneoðan þam in þære bec he
þær to geecte þas word & þus cwæð: betere is, þæt man ga
to heafes huse þonne to gebeorscipes huse.
 4.266.5. Ongyt nu, Petrus, gif hit is god, þæt man ete &
drince, þonne wære hit betere geþuht, þæt man ferde to gebeorscipes
huse þonne to heafes huse.
 4.266.7. On þære wisan is gecyðed, þæt he þone
ærran cwide spræc of tyddera manna hade & þeawe, & þone
æftran cwide he spræc of eallum gesceade & gerædnesse.
 4.266.10. Þa þa he gerehte þa wisan þæs rihtan gesceades
& gecyþde hwylc fremu & nytnes þæt byþ, þæt man ga to
heafes huse, þa ærran word he gecwæð of þæs lichaman luste,
& þa æftran he spræc of ðæs rihtan domes soðfæstnesse.
 4.266.13. He arehte, þæt him þuhte god, þæt man bruce
blisse, & eac he cyðde, þæt þæt god wære, þæt man
æte & drunce.
 4.266.15. Ac þa æt nehstan æfter þon he hit tælde,
þa þa he cwæð: betere is, þæt man ga to heafes huse þonne to
beorscipes.
 4.266.17. Þus se ure rihtraciend wæs sprecende in þissere
bufan cwedenan bec & eac manige oþre, þe is lang to arimane.
 4.266.18. He cwæð, þæt an forwyrd wære þæs mannes
& þara nytena & heora ægþres gecynd gelic.
 4.266.19. Swa se man swelteð, swa swelteð þa nytenu, &
eac gelice hi eþiaþ ealle.
 4.266.21. Ac eft on oþre stowe æfter þon mid fullum gesceade
he forð brohte þysne cwyde, þa þa he cwæð: hwæt hafað ma se
snottra man þam dysigan, oþþe hwæt hafað se þearfa oþer, buton
þæt he fare þider þær þæt lif is?
 4.266.24. Mid þam wordum he gecyþde ærest manigfealdlice,
þæt her nis na in worulde mannes lif, ac þæt lif he cyþde, þæt
wære on oþre stowe, þa þa he þus cwæð.
 4.266.26. Soðlice se man hafað on þissere wisan mare þonne
þa nytenu, forþon þe þa nytenu æfter deaþe ne lifiað, & se
man onginneþ þonne eft neowlinga lifigean æfter þæs lichaman
deaþe, þonne he geendeþ þis gesewenlice lif.
 4.266.29. Eac hit is gecweden in þære bufan sprecenan bec
þæt: swa hwæt swa þin hand mage wyrcan, wyrc ardlice, forþon þe
mid helwarum ne byþ, þyder þe þu onytest, weorc ne gesceadwisnesse ne
wisdom ne snyttru.
 4.267.4. Ac hu wile þæt beon forþonne, Petrus, þæt sy
an forwyrd þæs mannes & þæs nytenes & heora begra gecynd sy
gelic, oððe hu mæg þæt beon, þæt se man nabbe naht ma þonne
þa nytenu, nu we gehyrdon, þæt þara manna gastas for heora yflum
weorcum æfter þæs lichaman deaðe beoð gelædde to helwarum &
næfre ne sweltað in þam deaðe, þeah þe hi syn cwylmde?
 4.267.10. Ac witodlice hit is gecyþed mid þam ungelican cwide
in ægþre þæra raca, þæt se soþsagola rihtraciend þa ærran
word gespræc abysgod of lichamlicre costnunge, & þæt he æfter
þan spræc he gerædde & gerihte of gastlicre soþfæstnesse.
 4.267.13. Petrus cwæð: me lysteþ nu, þæt ic nyste na
eall, þæt ic æt þe geacsod habbe, ac hwæþre me nu gelamp in
þus mycelre smeaþanculnesse, þæt ic geleornode & ongæt,
þæt ic ær nyste.
 4.267.16. Ic bidde þe, þæt þu me geþyldelice abere &
adreoge & me sægce, gif ic sylfa eac underfo in me þone had tydera
manna & þæt do mid eac þy þeawe ures rihtraciendes, be þam we
herbufan spræcon, hwæþer ic þonne mage þurh heora socne smeaunge
yþelicor gehelpan þam ylcan tedriendum mannum.
 4.267.21. Gregorius him andswarode: for hwon la, Petrus, scealt
þu beon þe ma weorþod, nu þu on þære wisan onhyrest þone þeaw
þæs æþelan lareowes Paules?
 5.267.24. Petrus cwæð: me gelamp, þæt ic wæs andweard
sumum breðer æt his forðfore.
 5.267.26. Þa sæmninga þær he spræc to me, he forlet
his þone liflican gast, & þa færinga geseah ic þær deadne
þone, þe ic lytle ær gehyrde & geseah sprecan to me.
 5.267.27. Ac ic ne geseah na, hwæþer his sawl wære ut
gangende of him þe nære.
 5.268.1. Þa þuhte me swiðe heard & uneaðe, þæt seo
wise wære gelyfed, þe nænig man geseon ne mihte.
 5.268.3. Gregorius him andswarode: hwylc wundor ic þæt,
Petrus, þeh þe þu ne gesawe þa ut gangendan sawle, þa þu na ne miht
geseon wuniende in lichaman?
 5.268.5. Cwyst þu, nu þu sprecest to me, þæt þu ne mage
mine sawle geseon in me, & wenest þu forþon & gelyfest, þæt ic
sy orsawle?
 5.268.7. Witodlice ic þe secge, þæt se gecynd þære
sawle is ungesewenlic, & heo gæð ut of þam lichaman ungesewenlic.
 6.268.10. Petrus cwæð: ic mæg geþencan eaðe þære
sawle lif wuniendre in þam lichaman & ongytan of þam styringum þæs
lichaman.
 6.268.11. Forþon gif seo sawl nære æt þam lichaman, ne
mihton na beon onstyrede þa leomu þæs lichaman; ac þære sawle lif
æfter þæs lichaman gedale in hwylcum styringum oððe in hwylcum
weorcum hit sy, me þynceþ, þæt ic scule ongytan of þam gesewenlicum
wisum & gelyfan, þæt ic na geseon ne mæg in þære spræce.
 6.268.16. Gregorius þa gyt spræc: witodlice ne sæcge ic na
þa wisan gelice ac ungelice; forþon swa swa þære sawle mægn
cwicaþ & onstyreð þone lichaman, swa þæt godcunde mægn
gefylleþ ealle gesceafta, þe he gescop.
 6.268.19. Sume he gecwicað mid oroð, sumum he syleþ, þæt
hi lufiað, sumum eac þæt an eallum gemete he forgifeþ, þæt hi
wuniað butan ende.
 6.268.21. Þæt þu la, Petrus, ne tweost na þone
ungesewenlican God, þæt he is scyppende & rihtende & ealle þing
gefyllende & ymbclyppende & oferstigende & geþyldelice abidende,
& þu hine wast unymbfangenne & unymbwritenne, swa eac ne scealt þu
na tweogian, þæt þes hafað þa ungesewenlican hyrsumnesse &
þegnunge, þa þe mannum syndon ungesewenlice.
 6.268.26. Forþon gedafenað, þæt þa þe Gode þegniað
& hyrað, higian symble to þæs gelicnesse & wyllan, þe hi
þegniað, & nu þonne hi þeowiað & hyrað þam ungesewenlican
Gode, hi huru ne tweogen na þara ungesewenlicra gescæfta.
 6.269.3. Hwæt wenað we oþþe gelyfaþ, hwæt þas syn
buton halige ænglas & rihtwisra manna gastas?
 6.269.4. Forþon nu swa swa þu gesihst & hogast on þinum
mode, þæt þæs lichaman styrung & lif, þæt þæt sy
þære sawle wunung þonne gyt in þam ylcan lichaman, swa þu scealt eac
deoplice gehycgan of þinre heortan ingehigde ymb þæt lif þære ut
gandan sawle of lichaman, þæt heo mæg ungesewenlice lifian & wunian
in þegnunge & hyrsumnesse þæs ungesewenlican scyppendes.
 6.269.10. Petrus cwæð: rihte hit is eall asægd, ac swa
þeah min mod flyhþ nu gyt, þæt hit ne mæg gelyfan, þæt hit
geseon ne mæg mid þæs lichaman eagum.
 6.269.12. Gregorius him andswarode: þæt þe Paulus la
cwæð, þæt se geleafa wære gehyhtendlicra þinga & wenendlicra
sped, orþanclic wise & na geara wite, soðlice þis is gesæd,
þæt hit mæge beon alyfed.
 6.269.16. Ac swa þeh ic wille þe nu hrædlice mid feawum
wordum gelædan & geteon to þe sylfum & gecyðan, þæt
mænige gesewenlice wisan beoð gesewene buton þurh þa ungesewenlican.
 6.269.19. Geseoh nu & geþænc, þæt þines lichaman
eage ne gesyhð aht lichamlices, buton hit gescyrpe þa þing to geseonne
seo unlichamlice wise.
 6.269.22. Anim aweg þin mod, þæt þe ne mæg nan man
geseon, holinga þin eage byð open, þæt þe þær locað.
 6.269.23. Swa eac wiþteoh þa sawle þam lichaman, butan tweon
þa eagan þær to lafe wuniaþ opene on þam lichaman.
 6.269.25. For hwan ne geseoð hi þonne naht, þonne seo sawl
byð aweg gewiten, gif hi ær locodon & gesawon þurh hi sylfe swa
hwæt swa hi gesawon?
 6.269.27. Be þan we magon ongytan, þæt þa gesewenlica
þing ne beoð na gesewene, buton hi seo ungescyrte & inlihte þurh
þa ungesewenlican.
 6.270.2. Settan we eac oþre bysne beforan þæs modes eagum:
þonne man hus timbraþ & mycele stanas hefeð upp & ahehð mid
searwum mycle sweras, hwa wyrceþ þis weorc, ic þe acsige, hwæþer
þe se gesewenlica lichama tihð þa stanas mid handum, þe seo
ungesewenlice sawl, seo þe geliffæst & gecwicað þone lichaman?
 6.270.7. Witodlice genim on þam lichaman, þæt him on gesewen
ne byþ, þonne licgaþ sona & wuniað þa gesewenlican stanas eallra
þara andweorca unastyrede, þa þe wæron ær gesewene, þæt hi
wæron onstyrede.
 6.270.10. & of þære wisan us is to ongytanne & to
geþencanne, þæt in þysum gesewenlican middaneard ne mæg naht beon
gestihtod buton þurh þa ungesewenlican gesceafte.
 6.270.12. Soðlice swa se ælmihtiga God to eowienne &
gefyllende geliffæsteð & onstyreð þa ungesewenlican gesceaft,
þæt syndon manna sawla, þa beoð symble & wuniað on gesceade, swa
eac swylce þa ylcan ungesewenlican gefyllende onstyriað & gyt fulliað
þa mænniscan lichaman, þa þe magon beon mid lichamlicum eagum
gesewene.
 6.270.17. Petrus cwæð: ic anddette þe, þæt ic eom
swiðe lustlice oferswiðed mid þysum gerecenessum, to þon þæt ic
eom fullneah genyded, þæt ic ne wene nu, þæt ænige þissara
gesewenlicra wisena sin swa ic wende eallinga ær be þam ungeseowenlican
þinge.
 6.270.21. Ac swa þeah soðlice me liciaþ ealle þa þe þu
sægst, & swa ic nu ongyte þære sawle lif, þe wunað on þam
lichaman & gecnæwa of þæs lichaman styringe, swa eac swylce ic
wilnige, þæt þu mid sumum openum wisum me gecyþe & gedo, þæt
ic ongyte þære sawle lif æfter þæs lichaman gedale.
 6.270.25. Gregorius him andswarode: soþlice in þissere wisan
gif ic onfinde gearwe heortan þinre lufe, þonne ne þearf ic na swincan in
þære race.
 6.271.1. Cwyst þu, þæt þa halgan apostolas & Cristes
þroweras woldon forseon þis andwerda lif & heora sawle forlætan in
þæs lichaman deað, gif hi nyston heom toweard þæt gewisre lif
þara sawla?
 6.271.4. Þu cwyst nu, þæt þu ongyte on þæs lichaman
styringe þære sawle lif, þe wunað on þam lichaman, & hi þa
apostolas þa forleton heora sawle to deaðe þy þe hi gelyfdon, þæt
heom geara wære þære sawle lif æfter þæs lichaman deaðe.
 6.271.7. Witodlice nu scinað heora þa acwealdan lichaman &
syndon lifgende fram þam dæghwamlicum wundrum, þe þær
geweorðað.
 6.271.9. Þyder cumað untrume men & þær beoð
gehælde, & þider cumað deofolseoce, & þær beoð alysede,
& ðider cumað hreofe & þær beoð geclænsode, & þider
beoð brohte deade men & þær beoð awehte.
 6.271.12. Sceawa nu forþon, Petrus, & gehige, hu heora sawla
lifgiað þær þær hi lifgiað, nu heora þa deadan lichaman
lifgiaþ her in swa manegum wundrum.
 6.271.14. & nu gif þu ongytest þære sawle lif, þe
wunað on þam lichaman, of þære styrene þara leoma, for hwon ne
ongytest þu þonne eac þære sawle lif æfter þæs lichaman gedale
& eac huru þurh þa deadan ban haligra wera for þam mægne þara
wundra, þe hi wyrcað?
 6.271.18. Petrus cwæð: þæs þe ic wene ne wiþstandeþ
nænigu gesceadwisnes ne nænigu racu þissere spræce, mid þære we
wæron genydde, þæt we of þysum gesewenlicum þingum sceolon gelyfan
& ongytan þa ungesewenlican, þa þe we na geseoð.
 7.271.23. Gregorius him andswarode þa gyt: her hwene wiðufan
þu wære seofiende, þæt þu ne gesawe þæs sweltendan broðres
sawle gangan of þam lichaman.
 7.271.25. Ac þæt ilce wæs eallinga sumre scylde dæl,
þæt þu sceoldest þæt seofian & þæs wilnian, þæt þu
mid lichamlicum eagum gesawe ungesewenlican wisan.
 7.272.1. Ac manige ure ealdwitan wæron clænsiende þæt
eage heora modes mid hluttrum geleafan & genihtsumre gesceadwisnesse &
þurh þæt geearnodon, þæt hi gesawon gelomlice mid þy eagan
þæs modes ut gangende sawle of þam lichaman.
 7.272.5. Forþon me is nydþearf, þæt ic asæcge, hu þa
sawla wæron gesewene ut gangende of þam lichaman, oþþe hu fela hi þa
gesawon, þa hi ut eodon, to þon þæt þa bysena magon gelæran þin
þæt yðgiende & unstille mod nu, þæt ne mæg fullice seo
gesceadwisnes sylf & racu gerihtan.
 8.272.10. Witodlice ic wæs sprecende & sæcgende in
þære æftran bec þisses weorces, þæt Benedictus se arwyrða wer,
swa swa ic hit geacsode & ongæt æt his getreowum þegnum, wære
geseted & wuniende swiþe feorr fram Capuane þære byrig, & swa
þeah he geseah Germanes sawle þære ylcan burge biscop ymb midde niht
utan in fyrenum cleowne fram ænglum beon borene to þam heofone.
 8.272.15. Þa wæs he behealdende his sawle swa up siþiende,
þa toleoþedum þam sceate his modes he geseah hwylce under anum leoman
þære sunnan eallne þysne middangeard gegadrodne tosomne beforan his
eagum.
 9.272.19. Eac ic geacsode æt his þegnum & ongæt, þa
me þis þus sædon, þæt twegen æþele weras wæron, þa
wæron gelærde wel & getydde mid woruldlicum wisdomum & wæron
gebroðra, þara hatte oþer Speciosus, oþer hatte Gregorius.
 9.272.22. Þa befæston hi hi sylfe to þam regole þæs
halgan mynsterlifes, & hi þa se arwyrða wer Benedictus swiþe lustlice
underfeng & gedyde, þæt hi eardodon in þam mynstre, þe he
getimbrode neah Terracinense þære byrig.
 9.273.1. & þa gebroðra ahton myccle feohspeda for worulde,
ac eall þæt hi ahton hi sealdon & gedydon þearfum for heora sawle
alysnesse, & hi sylfe þa wunodon on þam mynstre.
 9.273.4. Þa witodlice oþer þara gebroðra, se Speciosus,
wæs onsænded fore þæs mynstres þearfe & nytnesse to Capuanan
þære byrig.
 9.273.6. Þa gelamp hit sume dæge, þæt his broðer
Gregorius wæs æt ham in þam mynstre, þæt þa þa he sæt æt
þære mysan mid oðrum broðrum & wæs etende, þa færinga
wæs he up ahafen on his modgeþance & locode þurh þone gast.
 9.273.9. Þa geseah he Speciosus his agene s broðer ut gan of
þam lichaman, se wæs swa þeah swiðe feor þonon in Capuanan þære
byrig.
 9.273.11. & he þa sona Gregorius sæde þæt þam
broðrum, þe him mid sæton æt þære mysan.
 9.273.12. & he þa ferde swiðe ofstlice to Capuanan
þære byrig.
 9.273.13. Þa funde he þær þone his broðer bebyrgedne,
þone he swa þeah gemette ær on þa ylcan tid, þe he geseah þa sawle
ut gan of þam lichaman.
 10.273.16. Eac me sæde, Petrus, þæt sum swyþe
æwfæst wer & getreowe, & ic þa gyt wæs wuniende ealling in
þam mynstre, þe he me þis cyðde, þæt sume dæge men wæron on
scipfærelde of Siccilia þam ealande secende Romesbyrig.
 10.273.19. & þa þa hi wæron on middre sæ, hi gesawon
sumes Godes þeowes sawle beran upp to heofonum, se wæs ancra & inne
belocen in Samnia þam ealande.
 10.273.21. & þa þa hi gestigon to lande, hi acsodon,
hwæþer seo wise swa gedon wære, swa hi on þam sæ gesawon.
 10.273.23. Þa gemetton hi þone ylcan Godes þeow
forþferedne, þe hi ær oncneowon & gesawon, þæt he ferde to
þam heofonlican rice.
 11.274.1. Eac ic ongæt, Petrus, oþre spræce of gesægene
sumes swyþe arwyrðes weres, & ic þa gyt wæs wuniende in minum
mynstre, ær ic þas biscopscire underfengce.
 11.274.3. Se me sæde þus & cwæð, þæt sum swyðe
arwyrðe fæder wære, þæs nama wæs Spes, se getimbrode mynster in
þære stowe, þe is genæmned Comple, seo is on VI milum fram þære
ealdan byrig Nursia.
 11.274.6. Þysne se ælmihtiga God, þeh þe he hine her
swunge & þreade, he hine swa þeh gescylde fram þære ecan swinglan
& him geheold his stihtunge þa mæstan reþnesse & eac þa
mæstan gyfe, & gecyþde æfter þon, þa þa he hine
fullfremedlice gehælde, hu swiðe he hine lufode ær, þa he hine
þreade.
 11.274.11. Witodlice he forsette mid singalum þeostrum his eagan
XL gæra fæc, swa þæt he næfre ne mihte hi untynan, þæt he
gesawe æniges leohtes dæl.
 11.274.13. Ac forþon nis nænig man, þe in þære Godes
swinglan mid fullre gife gestande, buton se ylca mildheorta fæder, se him
þæt wite on gedeþ, him eac þa geþyldu forgife, elcor sona þreaung
þara synna geyceþ þa synne þurh þa ungeþylde, & þonne swa
geweorðeþ swiþe earmlicum gemete, þæt seo ure scyld þonon onfehð
maran ece, þonne heo sceolde gehyhtan, þæt hyre ænde wurde: forþon
se mildheorta God sceawiende ure tyddernesse swa gemængeþ mid his swipan
& þreaungum þa hyrdnesse his geleaffullra.
 11.274.21. He is nu swyþe mildheortlice rihtwis his gecorenum
bearnum in his swinglan & þreaunge, to þon þæt hi syn gerihte,
þam he æfter þon swiðe rihtlice & arfæstlice gemiltsað in his
þam heofonlican wuldre.
 11.274.24. Be þære wisan þu miht ongytan, þæt þa he
þone arwyrðan witan forsette mid þam uttran þystrum his eagena,
þæt he hine næfre adælde fram þam incundan leohte.
 11.274.26. Ac þa þa he wæs geswænced mid þæs
lichaman swinglan, he hæfde symble þa beorhtan frofre þurh þa gehyldu
þæs halgan gastes.
 11.275.1. & soðlice þa þa agan wæs seo tid feowortigra
gæra fæces, on þære he wæs ealne weg bysne, þa sealde drihten
selre him gesyhþe & him bodode ne ah his forðfore & eac hine
lærde, þæt he bodode þæs halgan lifes word & lare geond þa
mynstru, þe hine ymb tymbrode wæron, & þæt onfangenum þam
leohte his þære lichamlican gesyhþe he ontynde þære heortan leoht
þam broðrum, þe him ymb wæron.
 11.275.7. & he þa sona wæs herende his bebodu ymb þa
mynstru þara gebroðra & bodode þa bebodu þæs ecan lifes, þe he
geleornode.
 11.275.9. & þa on þam fifteoðan dæge gedonre þære
bodunge he wæs eft gecyrred to his agnum mynstre & þa þær
gelaþode his gebroðra him to.
 11.275.11. He gestod to middes heora & þigde þa gerynu
þæs drihtenlican lichaman & blodes, & þa sona wæs singende
mid þam broþrum þa gerynelican sangas his sealma.
 11.275.14. Þa soðlice singendum eallum þam broðrum onloten
to his gebede se halga man agæf his sawle.
 11.275.15. & ealle þa broðra, þe þær æt wæron,
gesawon ane culfran gan ut of his muþe.
 11.275.16. & þa tohlad se hrof þæs gebedhuses, & heo
fleah þær ut.
 11.275.17. & þa broðra hire locodon on, oþ þæt heo
sceat in þone heofon.
 11.275.18. Forþon hit is to gelyfanne, þæt þy wære his
sawle ætywed in þære culfran onlicnesse, þæt se ælmihtiga God
of þære gecyþde, hu se arwyrða wer him hyrde, & mid hu bilwitre
heortan he him þeowode.
 12.275.22. Eac ic ne forswigie, Petrus, þæt, þæt se
arwyrþa wer Stephanus se abbod, se forðferde in þissere ilcan byrig naht
lang ær þysum, þone þu eac sylfa cuþest full gære, se me sæde,
þæt hit gelumpe in Nursia þære mægðe, þæt sum
mæssepreost wære þære, þam wæs an cyrice befæsted to
healdanne, & he þa cyrcan rihte & heold mid mycclum drihtnes ege.
 12.275.27. Witodlice se mæssepreost of þære tide, þe he
þone had underfeng, wæs lufigende his wæscestran swa swa his agne
swuster, & swa þeh bebeah hi & warnode hine wiþ hi swa swa wið
þone ealdan feond.
 12.276.3. Ne let he næfre hi him neh gan, ne he næfre ne
geþafode for ænigum þingum, þæt heo moste him genealæcan, ac
eallunga he bedælde hi ælces lichaman gemanan & heowcuðnesse.
 12.276.6. Witodlice halige weras manige habbað heom þæt to
agnum þeawe, þeah þe hi ealne weg syn for þam unalyfdum uncystum, hi
eac swylce fulloft aweg aceorfaþ fram heom sylfum & afyrsiaþ þa
þing, þe alyfde beoð.
 12.276.9. Forþon se ylca wer wiðsoc, þæt him moste beon
ænigu nydþearfnes geþegnod þurh þæt wif, þy læs hit gelumpe,
þæt he æfre þurh hi on ænige synne geurne.
 12.276.11. Witodlice þes arwyrða mæssepreost þa þa he
gefylde þa langan ylde his lifes, þy feowerteogðan gære his hadunge he
wæs gestelled mid feferadle, & hit wæs þa fylgende to his ænde.
 12.276.14. Ac þa þa hine geseah seo his wæscestre, þæt
he wæs aþened tolysdum þam limum swylce he dead wære, heo sette hi
þær to & wolde gewitan mid hire earum æt his nosþyrlum, hweþer
ænig liflic oroð him þa gyt inne wære.
 12.276.17. Þa gefelde þæt sona se mæssepreost, þam
wæs þa gyt inne swyþe medmycel gast, & he þa mid hwylcehugu elne
gestrangode, þæt he mihte sprecan; weallendum þam gaste he gesomnode his
stemne tosomne & forð cleopode & cwæð: aga la, wif, onweg fram
me.
 12.276.21. Nu gyt is cwic sum spearca.
 12.276.21. Ac anim þæt ceaf onweg.
 12.276.22. & him geweox þæt mægn þæs lichaman to
þon, þæt he ongan clypian mid mycelre blysse & þus cweþan:
wilcuman la, mine hlafordas, wilcuman la, mine hlafordas, ge þe wæron
geeadmodode, þæt ge comon to þyslicum eowrum þeowum.
 12.276.25. Ic cume nu, ic cume nu.
 12.276.26. Ic sæcge eow þancas, ic sæcge eow þancas.
 12.276.26. & þa þa he þis gelomlice spræc mid
geeftgadrodre spræce, þa acsodon hine his cuþan, þa þe hine
ymbstodon, to hwam he þa word spræce.
 12.277.2. Þa andswarode he heom wundriende & þus cwæð:
cweþe ge, þæt ge ne gesawon, þæt her comon þa halgan apostolas?
 12.277.4. Ac ne geseoþ ge na þone eadigan Petrum & Paulum
þa ealdormen þara apostola?
 12.277.5. Þa eft wæs se mæssepreost gecyrred to þam &
þus cwæð: nu ic cume, nu ic cume.
 12.277.6. & betweoh þysum wordum he ageaf his gast.
 12.277.7. & þa forþon þe he soþlice geseah þa halgan
Cristes apostolas, he eac swylce cyþde, þæt he heom fylgian wolde.
 12.277.9. Witodlice þæt gelimpeþ fulloft rihtwisum mannum,
þæt hi geseoð in heora deaðe þa gesihþe haligra foregangendra
wera, to þon þæt hi heom ne ondrædon þone witelican dom heora
deaðes.
 12.277.12. & þonne þæt gelimpeð heora mode, þæt
heom byð geeowed seo geferræden heofonlicra cæsterwarena, hi beoð
þonne alysde butan sares & eges geswince fram þære gegaderunge heora
lichaman.
 13.277.15. For þære wisan, Petrus, ic þe ne hele, þæt
me Probus sæde þæs ælmihtigan Godes þeowa, se is nu andweard on
þyssere ylcan byrig.
 13.277.17. He me rehte be Probo his fæderan suna, se wæs
biscop Reatina þære cæstre, & cwæð, þæt nealæcendum
his ænde hine gestode seo an hefigeste mettrumnes.
 13.277.19. Þa his fæder, þam wæs nama Maximus, sænde
his cnihtas on gehwylce healfe & wilnode, þæt he sceolde læcas
gesomnian, & gif hit beon mihte, þæt he gehulpe his broces &
uneþnesse.
 13.277.22. Ac þa gesomnode he þa læcas æghwanon of þam
neahstowum.
 13.277.22. Þa sona swa hi gehrinon his ædrum, hi bododon his
ænde swiþe hraðe toweardne.
 13.277.24. Soðlice þa þa seo mætetid com, & eallinga
seo læteste tid þæs dæges onsæt, þa wæs se arwyrða biscop
swyþur ahogod be þære manna wisan þonne be his sylfes hæle, &
þa lærde þa, þe him æt wæron, þæt hi ferdon up mid his þy
ealdan fæder in þa uferan dælas his biscopscire, & hi þonne hi
sylfe gehyrtan mid gereordum æfter swa mycclum gewinne.
 13.278.1. Þa ferdon hi ealle heom ham & forleton þær mid
him ænne cniht, þone eac swylce me sæde se foresprecena Probus nu gyt
lifigende.
 13.278.3. Þa gelamp hit, þæt se ylca cniht stod æt
þæs licgendan biscopes reste, & þa sæmninga geseah he, þæt
þær eodon in to þam Godes were sume weras mid hwitum hræglum
gegyrede.
 13.278.5. Þa weras oferswiðdon þara hrægla hwitnesse mid
þy leohte heora sylfra onsyne.
 13.278.7. Þa wearð se cniht afyrhted for þære beorhtnesse
heora lichaman & þa ongan clypian mid hludre stefne & cweþan,
hwæt þa wæron, þe þær in eodon.
 13.278.9. Þa eac swylce wæs Probus se biscop onstyred mid
þæs cnihtes stefne, & he þa forþ lociende geseah þa in gangendan
weras & hi þa sona gecneow, & þa ongan frefrian þone ylcan
hlydendan & blægettendan cniht & þus cwæð: nelle þu þe
ondrædan, forþon þe me comon to þa halgan Godes þroweras sanctus
Iuuenalis & sanctus Eleutherius.
 13.278.14. Þa soþlice ne mihte se cniht adreogan þa neownesse
& uncuþnesse swa mycelre gesihþe, ac mid hrædlicum ryne he fleah ut
beforan þa duru & þa sona bodode þæt þam mannum, þe he geseah,
ge þam ealdan fæder ge þam læcum.
 13.278.17. & hi þa swiðe hraðe eft ferdon þider.
 13.278.18. Þa gemetton hi forþferedne þone biscop, þe hi
þær ær seocne forleton, forþon þe þa martyras hine genamon mid
heom, þara onsyne se cniht ne mihte adreogan, þe þær wunode behindan
oþrum mannum.
 14.278.22. Ne wene ic na, Petrus, þæt þæt sy to helane,
þæt me eac cuþ wæs betweoh þam wisum, þe ic ær sæde, of
gesægne swiðe gedefra & getreowra hada.
 14.278.24. Witodlice hit gelamp on Gotena tidum, þæt Galla
þæt æþeleste mæden þisse ylcan burge, seo wæs Simaches dohter
þæs ealdarmannes, þa wearþ heo in hire geogoðhade forgifen to
ceorle, & sona ymb anes gæres fæc deadum hire were heo wearð
wydewe.
 14.278.28. & þa eft laþode hi man & speon to oðres
mannes brydræste ge for hire wlæncum ge for hire geogoðe & eac for
þam hatiendan luste þyses middaneardes.
 14.279.2. Þa geceas heo ma, þæt heo wolde mid gastlicum
giftum beon Gode gegearwod, þonne heo mid lichamlicum giftum wolde beon to
hwylcum woruldmen geþeoded.
 14.279.4. Þa godcundan gyfta beoð symble ongunnene fram heafe
& becumað to þam ecan gefean, & þa mænniscan gifta onginnað
symble mid blisse & dreame & beoð geændode mid heafe & mid
sare.
 14.279.7. Soþlice þysum wife wæs inne swyðe fyrenu &
hat gecynde þæs lichaman, & þa ongunnon wise læcas & hire
magas hire secgan, þæt gif heo ne gecyrde to hwylces weres lufan, þæt
hire þonne wolden beardas weaxan on þam andwlitan for þære swiþlican
hæte hyre gecyndes, & þæt þonne wære wifmen sceamu &
ungerysnu eallum hire freondum.
 14.279.12. & þæt eac swylce æfter þon wæs swa
geworden, þæt heo wearð for þære mycclan gecynde & hæte
þæs lustes gebeardedu.
 14.279.14. Ac swa þeh þæt halige wif ne ondred hire naht
þære utran scame & unfægernesse, seo lufode symble þa ansyne
þæs incundan brydguman, þæt is þæs ælmihtigan Godes, ne naht
næs hire swiðor on gemynde, þonne þæt hwylc wom & fulnes in
hire wære, & heo for þy þonne nære gelufod fram þam heofonlican
brydguman.
 14.279.19. Þa forþon sona swa hire gemæcca wæs
forðfered, heo wearp hire fram þam woruldlican hade & brohte hi sylfe
to mynstre & sealde to þeowdome þæs ælmihtigan Godes to þære
cyrcan þæs eadigan apostolas sancte Petres.
 14.279.22. & heo þa þær wunode manege gær abysgod in
hire gebedum mid mycelre bilwitnesse hire heortan & eac gefremede &
dælde þearfendum mannum manigfealde & rummode gife ælmessan.
 14.279.24. & þa se ælmihtiga God þæt geteohhode,
þæt he wolde agyldan for hire gewinnum þa ecan mede, heo wearð þa
gestanden on þa breost mid cancre þære wunde.
 14.279.27. Witodlice heo hæfde hire to gewunan, þæt symble
on niht beforan hire reste stodon II candelstafas, & on þam wæron
leoht byrnende, forþon þe heo wæs aa þæs leohtes freond &
onscunode ealle þing nallæs þæt an þa gastlican þystru.
 14.280.3. Witodlice þa gelamp hit sume niht, þæt heo læg
geswænced mid þære ylcan untrumnesse þæs cancres.
 14.280.4. Þa færinga geseah heo þone eadigan apostol sanctum
Petrum standan betweoh þam candelstafum beforan hire ræste.
 14.280.6. Witodlice heo ne ondred hire naht ne næs abregd, ac of
þære lufan his tocymes genam hire þa bældo in & blissiende gefeah
& þus cwæð to him: min hlaford, wæron me nu forgifene mine
synna?
 14.280.9. Þa bycnode he to hyre mid onhyldum heafde swyþe
fremsumlicre ansyne, swa he ealling byð, & þus cwæð hi syndon þe
forgifene.
 14.280.11. Ac cum nu hraþe to me.
 14.280.11. Ac forþon þe heo Galla þæt Godes mennen lufode
gefyrn in þam mynstre ane nunnan ofer þa oþre, þe in þam mynstre
wæron, heo þa forþon hraþe þas word spræc & cwæð: ic
þe bidde, min hlaford, þæt min swuster Benedicta mote mid me cuman.
 14.280.15. Þa andswarede he hire & cwæð: nese; ac seo
cymð mid þe, þe ic þe nu nemne & cyþe, & seo þe þu nu
biddest, byþ þe æfterfylgende on þam þrittigoþan dæge þinre
forðfore.
 14.280.18. Witodlice gefyldum þisum wordum seo gesihþ þæs
apostolas, þe hire æt stod & to spræc, wæs aweg alæded.
 14.280.19. & heo þa Galla þæt Godes mennen, sona
laþode to hire þa moder & hlæfdian eallre gesomnunge & hire þa
sæde, hwæt heo geseah & hwæt heo gehyrde.
 14.280.22. & þa þæs þriddan dæges heo wæs
forðfered mid þære ylcan swuster, þe hire se apostol bebead, &
seo, þe heo self abæd, hire wæs æfterfylgende þy þrytteogoþan
dæge.
 14.280.24. Witodlice, Petrus, þæt wæs eall þus geworden
& nu git wunaþ þæt gemynd in þam mynstre, & hit is þær
þus gefæstnod, forþon þe þa foregangendan hlæfdian gewunodon,
þæt hi hit þær gelomlice sædon & rehton smeaþancellice þam
gingrum mannum, & nu þa gingran nunnan, þe þær syndon, hit
reccað swa gewislice, efne swylce hi on þa ylcan tid þysum mycclan wundre
hi selfe æt wæron.
 15.281.3. Eac us is to witane betweoh oðrum wisum, þæt hit
fulloft gelimpeþ, þonne þa sawla ut gað of þam lichaman þara
gecorenra manna, þæt þær gewunaþ eac hwilum, þæt þær
byþ ypped & gehyred seo wynsumnes & dream þæs heofonlican lofes,
to þon þæt hi ne gefelan to uneþelice & geþolian þæt gedal
þære sawle fram þam lichaman, þonne heo gehyreþ swiþe bliðelice
þone heofonlican dream.
 15.281.9. Be þon eac ic geman me sylfne secgan in þam trahte
þæs godspelles, þe ic wrat, þæt in þam portice, þurh þone
ligeþ se weg to þæs eadigan Clementes cyrican ælcum þæra manna,
þe þa cyrcan secan wile, þær wæs sum man on symbel, þæs nama
wæs Seruulus, þone ic ne tweoge eac na, þæt þu þe sylf gemunan
mæge.
 15.281.13. Witodlice se wæs þearfa woruldlicra æhta, &
he wæs on his geearnungum sælig.
 15.281.14. Þone tolysde & gebrocode seo lange mettrumnes.
 15.281.15. Soðlice a syððan we hine ærest cuðon, he
læg lama þær oð ænde his lifes.
 15.281.16. Hwæt wille ic ma secgan buton swa hit wæs,
þæt he ne mihte næfre of his reste arisan, þæt he upp asæte, ne
næfre he hine sylfne on oðre sidan onhylde.
 15.281.20. Ac þysum wæs æt his moder & his broþer to
þegnienne, & swa hwæt swa hi onfon mihte & begyton of manna
ælmessum, eall þæt he mid heora handum þearfum dældon.
 15.281.22. Ne cuþe he nænige bocstafas, ac swa þeah he
gebohte him sylfum þa bec þæs halgan gewrites, & gehwylce
æwfæste men, þa þe he þonne gefeormode in his huse, bæd þa,
þæt man geornlice rædde þa bec beforan him.
 15.281.25. Þa æt nehstan wæs hit geworden, þæt he
æfter gemete fullmedomlice geleornode þæt halige gewrit, &, swa swa
ic ær sæde, he ne cuðe eallinga nænige bocstafas.
 15.282.3. & he þa æt nehstan ongan in þam sare symble
secgan Gode þancas, mid ymnum & herenessum dagum & nihtum he hine
metegode to Godes lofe.
 15.282.5. Ac þa þa eallunga seo tid nealæhte, þæt him
sceolde beon geleanod his swa mycelre þrowunge & geþyldes, þa
gehwearf þara leoma sar to his innoþum.
 15.282.7. & þa þa he ongæt eallinga, þæt he wæs
neah his deaðe, he bæd þa ælþeodigan weras & eac þa oþre
his leode, þa he gefeormod hæfde & þær underfangene wæron in
þam cumena husum, þæt hi arison & mid him sungon for þære bade
his ændes & forðgeleorodnesse.
 15.282.11. & he þa eac sylfa swa sweltende mid þam oþrum
broðrum sang his sealmas.
 15.282.12. Þa færinga styrde he þam stefnum þara singendra
& mid fyrhte mycelre clypunge þus cwæð: geswigiað.
 15.282.14. Cweþe ge, þæt ge ne hyran, hu manige dreamas
& lofsangas nu hleoþriaþ in heofonum?
 15.282.15. & þa þa he to þam ylcan lofsangum, þe he in
his mode gehyrde, aþenede & gebigde his heortan eare, þa seo sawl
wæs alysed & geleoðod of þam lichaman.
 15.282.18. Þa witodlice ut gangendre þære sawle of þam
lichaman þær wearð swa mycclu wynsumnes þæs æþelestan stences
tostrogden & togoten geond eall þæt hus, swa þæt ealle, þa þe
þær æt wæron, wæron gefylde mid ungeæhtendlicre wynsumnesse
þæs swetan stences.
 15.282.21. & þa þurh þæt ongæton hi openlice,
þæt þa sawle þa englas underfengon & hi þa gelæddon mid
lofsangum to heofonum.
 15.282.23. Soþlice þære wisan ure munuc sum wæs þær
betweoh, se leofað nu gyt & eac gewunað, þæt he geneahhe cyþeþ
mid mycclum heafe & wope, þæt þonne swa lange swa hi þone lichaman
sealdon his byrgene & hine byrigdon, swa hit þeaw is, þæt næfre
on þam fyrste gewite fram heora nosum seo wynsumnes & bletsung þæs
swetan stences.
 16.283.1. Eac ic gemune, Petrus, me þæt sylfne secgan þas
wisan in þam godspelles trahtum, þe ic sylf awrat, & þis wundor me
sæde Speciosus min efenmæssepreost, þæt he sylfa þas wisan wiste,
þæt on þære tide, þe ic þæt mynster gesohte, wære sum eald
wif, þære nama wæs Redempta, seo in halgum munuchade in þissere ylcan
byrig wunode a on symbel neah sancte Marian cyrican þære eadigan &
þære clænan fæmnan.
 16.283.7. Soðlice seo wæs þinen Herundies þære
fæmnan, seo is sægd, þæt heo wære weaxende mid mycclum mægnum
& gelædde hi sylfe in ancorlif in þam westenum, þe syndon bufan
Prenostinus þam muntum.
 16.283.10. & mid þyssere Redemtan wæron symble twa
þinena eac on munuchade; oþer hatte Romula, & seo oþru nu gyt
leofað, þa ic cann on ansyne & ne can na hire naman.
 16.283.12. Witodlice hi þreo wæron þær samod wuniende on
anre stowe & þa wæron symble fulle mid þam welum heora þeawa,
& þonne hwæþre woruldlicra æhta hi læddon þearfendlic lif.
 16.283.15. Þa seo Romula, be þære ic ær bufan spræc,
eode beforan þam oðrum hire geferum, þe ic eac ymb spræc, mid mycclum
geearnungum þæs clænan lifes.
 16.283.17. Witodlice seo wæs wundorlicre geþylde man &
healicre hyrsumnesse, heo wæs hyrde hire muðes swigiange & symble
swiðe geornfull to þam gewunan þæs singalan gebedes.
 16.283.20. Ac swa swa hit fulloft gelimpeð, þæt þa þe
eallinga men wenað, þæt hi fullmedome syn, hi þonne gyt hwæthugu
fullfremedra wisena nabbað beforan þam eagum þæs hean cræftigan,
swa swa hit eac fulloft gelimpeþ, þæt we unlæredan, þonne we
sceawiað þa inseglu & onlicnessa, þe þonne gyt fullfremedlice ne
beoð agrafene, we þonne eac heriað þa, swylce hi syn fullmedomlice
geworhte.
 16.283.25. & he þonne gyt se cræftga sceawað &
smeðað, he gehyreþ, þæt hi beoð geherede, & swa þeah he ne
blinneþ, þæt he betriende bete þa & efnette: swa þeos Romula, be
þære ic ær sæde, wæs gestelled adle & mid lichamlicre
mettrumnesse seonode laman legre & manege gær wæs hleoniende in hire
bedde.
 16.284.3. Forneah heo wæs tolysed on ælcum biggange þære
leoða, & na swa þeah hwæþre þas ylcan brocu Romulan mod
gelæddon to ænigum ungeþylde.
 16.284.5. Witodlice hire wæron gewordene þa æwyrdlan selfe
hire leoma, þe heo þrowode, to wæstmum & to ecan godra weorca &
mægna, forþon swa myccle geornlicor & ymbhydiglicor heo beeode symble
hire gebedu, swa swa heo ma gefelde, þæt heo ne mihte nænigra þinga
aht elles don.
 16.284.9. Þa sume nihte cigde heo þa ylcan Redemtan þæt
ealde wif, ymb þa ic wæs ær sprecende, þæt heo fedde þa twa
þinenna mid hire sylfre on anre stowe, & heo þa Romula cwæð þus
to hire: cum la moder hider.
 16.284.12. & heo þa sona Redemta aras & þider eode mid
þære þinenne, þe ic ær sæde þæt ic on ansyne can, þeh ic
hire naman ne cunne.
 16.284.14. & hi þa buta sædon þas word, & manegum
mannum wearð cuþ þeos ilce wise, & eac swylce ic sylfa hi ongeat
& geacsode on þa ylcan tid, þæt ymbe midde niht, þa þa þa wif
stodon æt Romulan licgendre on hire ræste, þa færinga wearþ
þær leoht onsænded of heofonum & gefylde eall þæt fæc
þære cytan.
 16.284.19. & þa se leoma swa mycelre beorhtnesse ascan to
þon swyþe, þæt he geteah mid ungewændedlicre fyrhtu þa heortan
þara æt standendra wifa, & þa awundrode eall se lichama in þam
wifum, swa swa hi sylfe æfter þan sædon, & hi swa þeah þær
sylfe gewunodon in þære fæderlican wafunge.
 16.284.23. Þa witodlice ongan þær beon gehyred swyþe mycel
sweg & hleoðor, swylce þær wære sum mycel mænig in gangende,
& seo duru wæs onstyred in þære cytan, efne swylce þær
þrunge mycel werod þara in gangendra, & eac, þæs þe þa wif
sædon, þæt hi ongæton þær mycele mænigo in gan.
 16.285.1. & hi þa for þære mycelnesse þæs eges
& þæs leohtes ne mihton naht geseon, forþon þe heora eagan seo
myccle fyrhto forsette, & eac seo beorhtnes swa mycles leohtes hi
geswæncte.
 16.285.4. Þa sona, þæs þe hi sædon, þæt mycle
leoht wæs æfterfylgende wundorlices stences æþm & bletsung, swa
þæt þara wifa mod, þe þæt ufan cumende leoht ær abregde, seo
wynsumnes þæs stences hi eft gehyrte & afrefrode.
 16.285.7. & eac þa þa hi ne mihton adreogan þæt
mægn þære beorhtnesse, seo ylce Romula ongan frefrian Redemptan
þæt ealde wif, seo wæs æt hire standende & eac bifiende, &
seo wæs eac lareow hyra þeawa, & cwæð to hire mid bliðre
stefne: þu Redempta min moder, ne ondræd þu þe; na ne swelte ic na
gyt.
 16.285.12. & þa þa heo þis gelomlice cwæð,
styccmælum swa fægre þæt leoht wearð wiðtogen, þe ær wæs
ufan onsænded, ac swa þeah se stænc, se þær æfter com forð,
þurhwunode in þam huse.
 16.285.15. & swa se æftra dæg & se þridda aeode,
þæt symble þær wunode seo tostregde bletsung & wynsumnes þæs
swetan stences.
 16.285.17. Þa þære feorðan nihte gecigde seo ilce Romula
eft þa hire lareow Redemptan, & þa þære to cumendre heo gewilnode
hire wegnestes, þæt is husl, & heo þa þam onfeng & þæt
geþigde.
 16.285.19. Ac na þa gyt hwæþre seo ilce Redempta ne seo hire
oðru þinen gewitan woldon fram Romulan licgendre on hire reste.
 16.285.21. Þa sæmninga in þam worðige beforan þære
cytan dura stodon II þreatas singende, &, þæs þe þa wif sæd
on, hi tocneowon & tosceodon þa hadas of þam stefnum þæs
sealmsanges; ærest hit ongunnon þa weras, & þonne andswarodon þa
wif heom.
 16.285.24. & þa þa þær wæs gegearwod se dream
þære heofonlican þegnunge beforan þam durum hire cytan, seo halige
sawl wæs þa onlysed & aleoðod of þam lichaman.
 16.285.27. & soðlice þære gelædedre to heofonum swa
myccle ufur swa hi gestigon þa þreatas þære singendra mid þære
sawle, swa myccle liþelicor & myriglicor wæs gehyred se sealmsang
þam gehyrendum, efne oþ þæt þæs ylcan sealmsanges hleoðor &
dream & eac seo wynsumnes þæs swetan stences wearð swa afyrred in
þone heofon & geændod þam, þe hine ær gesawon &
ongæton.
 17.286.5. Eac hit gelamp fulloft, þæt to frofre þære ut
gangendan sawle of lichaman se ordfruma sylf & edleaniend þæs ecan
lifes gewunað, þæt he hine æteoweþ.
 17.286.7. Be þon ic gemune, þæt ic sægde in þam
folclarum þæs godspelles, þe ic trahtode, be Tassillan minre faðan.
 17.286.8. & ic nu eft recce be hire, þæt seo weox &
þeah betweoh hire oðer twam sweostrum to heahnesse þæs haligdomes
ægðer ge mid þam mægne þæs singalan gebedes ge mid
stæþþignesse & synderlicnysse þæs fæstenes.
 17.286.12. Witodlice þyssere æteowde þurh gesihþe Felix
min eldrafæder, se wæs biscop þissere Romaniscan cyrcan, & hire
þa gecyþde þa wic & eardungstowe þære ecan beorhtnesse þus
cweþende: cum to me, forþon ic þe underfo in þæs leohtes wic.
 17.286.15. & heo þa sona þy æfterfylgendan dæge
wæs mid feferadle geþread, & heo becom to hire ændedæge.
 17.286.17. & swa swa hit þeaw is, þæt to æþelum
werum & wifum manige mæn hi gesomniað, to þon þæt hi frefrian
heora þa nehstan frynd, swa eac swylce on þa ylcan tid hire forðfore
þider comon manige weras & wif & ymbstodon utan hire reste.
 17.286.20. Þa færinga locode heo uppweardes & geseah
þone hælend þider cuman to hire, & þa mid micclum ege &
þrean ongan clypian to þam ymbstandendum & þus cweþan: gaþ la
aweg, gað la aweg.
 17.286.23. Her com se hælend.
 17.286.23. & þa þa heo beheold þone hælend, þe heo
geseah, seo halige sawl ferde of þam lichaman.
 17.286.25. & þa færinga wæs þæt hus eall gefylled
mid swa mycclum stence þæs wundorlican stences, swa þæt seo wynsumnes
gecyþde þæs stences eallum þam, þe þær wæron, þæt
þider com se ordfruma sylf & scyppend eallra wynsumnesse.
 17.287.2. Soðlice þa þa hire lichama wæs nacod to
þweanne, swa swa hit þeaw is, þæt man deadum mannum don sceall, hire
wæs aweaxen swa aheardod hyd swylce olfendan on þam earmum & on þam
cneowum for þam gewunan þæs langan & þæs singalan gebedes,
& þa gecyðde se deada lichama, hwæt hire gast on symbel hogode, þa
þa heo lifgende wæs.
 18.287.8. Eac ic na geswigie þis ne ne hele þe, Petrus,
þæt se forecwedena Probus se Godes þeow gewunode, þæt he me sæde
be his agenre swuster anum lytlum mægdene, þære nama wæs Musa.
 18.287.10. He cwæð, þæt sumre nihte hire wære ywed
þurh gesihðe seo halige Godes moder & fæmne sancta Maria, &
þæt heo tæhte þam mægdene hire efenealde mægdenu in hwitum
hræglum.
 18.287.13. Þa þuhte hire, þæt hire lyste beon to þam
mægdenum geþeoded, & swa þeah heo ne dorste hi sylfe to ðam
geþeodan.
 18.287.16. Þa wæs heo geacsod mid þære eadigan sancta
Marian stefne þære clænan fæmnan, hwæþer heo wolde mid þam
mægdenum beon & lifian in hire hyrsumnesse & þegnunge.
 18.287.18. Þæt ilce mæden hire andswarode & cwæð:
ic wille lustlice.
 18.287.18. Þa onfeng heo þis bebod æt þære eadigan
sancta Marian, þæt heo naht ofer þæt ne dyde leohtlices ne
mægdenlicre wisan oððe merwelicre, ac þæt heo forhæfde hi sylfe
fram unnyttum hleahtre & plegan, & þus cwæð, þæt heo on
gewis wiste, þæt heo sceolde cuman betweoh þa ylcan fæmnan, þe heo
ær geseah, þy þrytegoðan dæge to hire þegnunge &
hyrsumnesse.
 18.287.24. Witodlice gesewenum þisum wisum þæt mægden
wæs/ onwænded & oncyrred on eallum hire þeawum & afyrde fram
hire sylfre mid mycelre gestæþþignesse ealle þa leohtnesse &
plegan þæs mægdenlican lifes.
 18.288.3. Mid þy hire magas wundredon, þæt heo wæs swa
onwænded fram þam ealdum þeawum, & hi ascodon, for hwan þæt
wære, þa sæde þæt mæden sona ealle þa wisan, þe hire bebead
seo halige Godes moder, & eac þæt cyðde, hwylce dæge heo wære
farende to þegnunge & hyrsumnesse þære eadigan fæmnan sancta
Marian.
 18.288.7. Þa æfter þy V & twentigðan dæge heo
wearð geþread mid feferadle, & þa on þam þrittigðan dæge,
þa seo tid nealæhte hire forðfore, heo geseah hire to cuman þa ylcan
Godes moder mid þam fæmnum, þe heo ær þurh gesihðe geseah.
 18.288.11. Þa soðlice gecigde sancta Maria, & heo þa mid
geborgenum & betynedum eagum hire andswarode & ongan mid hludre stefne
clypian & þus cweðan: nu ic cume, min hlæfdige, nu ic cume, min
hlæfdige.
 18.288.14. Eac swylce in þære stefne heo agæf hire gast
& ut ferde mid þam halgum fæmnum of þam fæmnendlican lichaman,
þe heo ær in eardiende wæs.
 18.288.16. Petrus cwæð: nu þis manna cyn eall forneah is
underþeoded þam manegum & unarimedum uncystum þissere worulde, ic
wene forþon, þæt se mæsta dæl þære uplican Hierusalem scule
beon gefylled of lytlum cnihtum & geongum cildum.
 19.288.21. Gregorius him andswarode: þeh þe hit sy to
gelyfenne, þæt ealle þa gefullwudan cildru, þe in heora cildhade
sweltað, moton gan in þæt heofonlican rice, þonne hwæþre nis hit
na to gelyfanne, þæt ealle þa geongan men, þe sprecan magon, moton
gan to ðam heofonlican ricum, forþon wel manigum geongum mannum byð
belocen fram heora magum se ingang þæs heofonlican rices, gif hi beoð
yfle & gymeleaslice afedde.
 19.289.2. Soðlice hit gelamp nu unfyrn, þæt sum wer in
þyssere ylcan byrig, se wæs swiþe cuþ eallum mannum, se hæfde
ænne sunu nu for þrym gærum, & se wæs, þæs þe ic wene, V
wintre, þone he lufode swiþe lichamlice & fedde mærwlice &
selfwillendlice/.
 19.289.5. & þa se ylca cniht, þæs þe hit is me hefig
to asecganne, sona gif him aht wæs on his mode wið þon þe he wolde, he
gewunode, þæt he yfelsacode þæs ælmihtigan Godes mægnþrym in
wyrginge & in wanunge & in scinna ciginge & in manegum
gymeleaslicum wordum, þe steorleaslicu cildru gewuniað to sprecane.
 19.289.10. Se ylca in þissere byrig nu for þrym gærum wæs
mid cwylde & mid wole drepen & slægen, oþ þæt he becom to his
deaðe.
 19.289.12. & þa þa he ærest gestilled wæs, hine nam
se his fæder on bearm, swa swa us þa sædon, þe þær andwearde
wæron, þæt se lytla cniht gesawe bifiendum eagum þa awyrgdan gastas
cuman in to him.
 19.289.15. Þa ongan he clypian þus & cweþan: la,
fæder, forstand me, la, fæder, forstand me.
 19.289.16. & þa swa clypiende he bigde his onsyne, swa
þæt he wolde hine sylfne ahydan fram þam scuccum on his fæder
bearme.
 19.289.18. Þa acsode se fæder þæt bifiende cild, hwæt
him wære, oððe hwæt hit gesawe.
 19.289.19. Þa andswarode hit him & cwæð: her comon
Sigelhearwan, þe willaþ me geniman.
 19.289.20. & þa þa se lytla cniht þus cwæð, he sona
geyfelsacode æfter his ealdan unþeawe þone naman þæs ælmihtigan
godþrymmes & þa alet his sawle.
 19.289.22. & þa se ælmihtiga God gecyðde in þam, for
hwylcre scylde se cniht wæs geseald swylcum ehterum; forþon þe his
fæder nolde hine gerihtan þa hwile þe he lifde & gesund wæs,
& þa ylcan unlættu he let hine eft edniwian, þa þa he sweltende
wæs æt his ænde, swa swa se þe lange ær wæs yfelsaciende
& swa þeah lifde gesund þurh þa geþylde þære godcundnesse,
& swa þa æt nehstan æt his ænde yfelsacode & on ðære
yfelsacunge swealt þurh þone dom þære godcundnesse, to þon þæt
se fæder mihte ongytan gewislice his agene scylde, þæt he
forgymeleasode þa sawle his þæs lytlan suna, he ne fedde hellefyrum
naht lytel synfullne.
 19.290.5. Ac nu sume hwile, Petrus, we spræcon ymb unrote &
sariglice bysne; gehwyrfen we nu eft to þam bliðum spræcum, þe ic
ær secgan ongann.
 20.290.8. Eac ic ongæt, Petrus, æt þam foresædan Probo
& eac æt oþrum æwfæstum werum, þe hit me sædon, þa
spræce, þe ic ongan cyðan þam, þe hit gehyran woldon, in þam
folclarum þæs godspelles, þe ic wrat & dihtode be þam arwyrðan
fæder Stephane.
 20.290.11. Se wæs swylc wer, þæs þe se Probus sæde,
& manige oðre eac þæt cyðdon, þæt he naht nolde agan on
þysum middanearde ne naht elles ne sohte butan þa þearfednesse ane for
Gode.
 20.290.14. He wolde ealling beon betweoh earfeðum, & he
symble lufode þa geþyldu.
 20.290.15. He wæs fleonde ealling woruldlicra manna gemetinge
& symble gyrnde, þæt he wære geæmtigod to his gebede.
 20.290.17. Be þam ic wille secgan an god his mægnes, þæt
of þam anum magon manegu god beon ongytene þæs halgan weres.
 20.290.19. Soðlice se ylca Stephanus, þa þa he sume dæge
lædde ham to his byrene þæt asnidene gerip, þe he ær mid his handa
geseow, & he næfde naht elles mid his ðegnum to ealles gæres
andlyfne to brucanne, þa sum swiðe unrihtes willan wer wæs onbryrded mid
þæs ealdan feondes larum, swa þæt he bestang fyr in þær ylce
corn, swa þæt he forbærnde eall swa hwæt swa in þam berene
wæs.
 20.290.24. Þa þæt gedon wæs, þa geseah hit sum oðer
man, se arn sona to ðam Godes þeowe & hit him bodode.
 20.291.1. & þa æfter þam þe he hit him gesæd
hæfde, he cwæð se man þa gyt þas word: wa þe la, fæder
Stephane, wa þe, forþon þe þe þus gelamp.
 20.291.3. Him þa se drihtnes wer andwyrde sona mid glædre
ansyne & bliðum mode & þus cwæð: wa þam gelamp, þe
þæt dyde, ne gelamp me naht yfles.
 20.291.5. In þam wordum þæs halgan weres wæs gecyþed,
in hwylcre heannesse þæs healican mægnes he sæt, se þe mid swa
sorhleasum mode forlet eall þæt he hæfde him to andlyfene for worulde
dælas/, & swa þeah he sorgode ma be þam, þe þa synne fremede,
þonne be him sylfum, þe þone æfwyrdlan geræfnode.
 20.291.10. Ne hogode he na, hwæt he sylf forleas utan, ac
þæt he sorgode, hu mycel se scyldiga þæs weorces forlure innan his
sawle.
 20.291.12. Witodlice þa þa þysne halgan wer nydde se deaþes
dæg to ðam utgange of lichaman, manige men hi gesomnodon þa to swa
haligre sawle leorendnesse of þysum middanearde.
 20.291.14. & þa þa hi ealle stodon æt his reste, þe
þider gesomnode wæron, sume hi gesawon in gangende englas, ac hi ne mihton
nanum gemete aht cweþan, sume hi naht eallunga ne gesawon, & swa þeh
ealle, þe þær æt wæron, se swyþlica ege sloh, swa þæt
nænig man ne mihte þær inne gestandan, þa þa seo halige sawl ferde
of þam lichaman.
 20.291.19. & þa forðan þa þe þa englas gesawon
& þa þe hi na ne gesawon, wæron ealle mid anum ege slægene &
abregde & þy flugon ut, efne þæt hit mihte openlice beon ongyten,
hwylc mægn þæt wæs, þe underfeng þa halgan sawle ut leorende,
þære utgang ne mihte nænig man þær inne geseon & adreogan.
 21.291.24. Eac betweoh oðrum wisum hit is to witanne, Petrus,
þæt fulloft þære sawle geearnung ne byð na gecyþed on hire
utgange of lichaman, ac eft æfter deaðe gewislicor hire geearnung byð
gemærsed.
 21.292.2. Be þære wisan we magon witan, þæt manige halige
martyras, þa þe þrowodon fela wælgrimnesse fram ungeleaffullum
ehterum, þa þonne hwæðre, swa swa we ær sædon, daga gehwylce
mærsiað & scinaþ for þam tacnum & wundrum, þe æt heora
þam deadum banum geweorðað.
 22.292.7. Witodlice Ualentius wæs swiðe arwyrðes lifes wer,
se nu late wæs in þissere Romebyrig mid me, swa swa þu sylfa wast,
Petrus, þæt he heold min mynster & ær rihte his agen mynster in
Ualeria þære mægðe.
 22.292.10. In þæt mynster reþiende Langbearda becomon,
þæs þe se ylca Ualentius me sæde, & þa ahengon hi þær his
munecas twegen in anes treowes bogas, & þa þa hi ahangene wæron,
þy ylcan dæge hi forðferdon.
 22.292.13. Þa hit þa æfen wæs, þa ongunnon heora begra
gastas/ singan þær æt þam lichaman mid swiðe beorhtum stefnum &
hludum, swa þæt þa ylcan eac gehyrdon þa stefne þara singendra
gasta, þe ær þa munecas ofslogon, & hi þa wæron wundriende
& swiþe abregde for þære wisan.
 22.292.17. Eac þa stefne þara gasta gehyrdon ealle, þe
þær gehæftnede wæron, & wæron gewitan æfter þon
þæs/ ilcan sanges þara muneca.
 22.292.19. Ac þa stefne þara gasta se ælmihtiga God wolde,
þæt hi becomon to lichamlicum earum, to þon þæt gehwylce men, þe
lifgende wæron in lichaman, leornedon & ongæton, þæt gif hi Gode
þeowiað in þysum andweardan life, hi lifiaþ soðlicur æfter
þæs lichaman gedale in þam toweardan life.
 23.292.24. Eac ic ongeat, þa þa ic on symbel wæs on mynstre
geseten, swa swa me cyðdon sume æwfæste weras, þæt hit gelumpe in
ða tid þissara Langbeardna gewinnes, þæt sum mynsterfæder wære
swyðe arwyrðes lifes wer, þam wæs nama Suranus.
 23.293.2. Se wæs sellende & gyfende eall swa hwæt swa he
hæfde in þysum mynstre þam gehæftnedum mannum, þe him to comon
& fleonde wæron fram Langbeardna hergoðe.
 23.293.5. & mid þy þe he gedælde eall his hrægl on
ælmessum & eac ealle þa þing, þe þa broðra ahton in þam
mynstre, he fornam ge þæt þe in þam hordernum wæs, & eall swa
hwæt swa he findan mihte in ðam wyrtune he dælde þam earmum mannum,
þe fram þam herge burston.
 23.293.9. & þa þa he hæfde ealle þa þing
gedælede, þe he ahte, þa comon þa Langbeardan færinga to him &
hine genamon & þa ongunnon biddan goldes æt him.
 23.293.11. Ac he heom sæde sona, þæt he nan næfde.
 23.293.12. & þa wæs se Godes man gelæded fram þam
ungeleaffullum Langbeardum in þone neahmunt, in þam stod unmætre
mycelnesse wudu.
 23.293.14. Þa wæs þær eac sum hæftnedling; þa
befleah he in sum hol treow & þær belutode & hine sylfne ahydde
wið þa Langbeardan.
 23.293.15. Se ylca geseah & wæs gewita, hu hit þa gelamp
be Surane þam Godes men.
 23.293.17. & he þa þus sæde, þæt an þara
Langbeardna getuge his sweord & ofsloh þone arwyrðan wer Suranum.
 23.293.18. Þa sona swa þæs lichama gefeoll on eorðan, eall
se/ munt acwacode, & eall se wudu wæs onstyred, efne swylce he
cwæde/, þæt he ne mihte aberan & adreogan þa byrþene Suranes
haligdomes, & eac seo eorþe eall abifode.
 24.293.22. Eac hit gelamp, þæt sum deacon wæs swiðe
arwyrðes lifes wer in Marso þam boldgetele, þone genamon eac þa ylcan
Langbeardan.
 24.293.24. Þa þa hi hine fundon, þa þara an geteah his
sweord & asloh þæs deacones heafod of.
 24.293.25. Ac mid þy swa his lichama feoll on eorþan, se ilca,
þe hine þy heafde beheow, wæs gedrepen & geþread fram þam
unclænan gastum & gefeoll to þæs deacones fotum, þe he þær
sloh, & þa in þon wæs gecyðed, þæt se wæs Godes feonde
geseald, þe þone Godes freond ofsloh.
 24.294.8. Petrus cwæð: hwæt is þæt þonne, ic þe
frine, þæt se ælmihtiga God swa forlæteþ sweltan his gecorenan,
þa þonne hwæþre he ne læteþ na beon forholene æfter deaþe,
hwylcre halignesse hi beoð?
 25.294.7. Gregorius him andswarode: witodlice hit is awriten,
þæt se rihtwisa man swelte swa hwylcum deaðe swa he swelte, þæt
þæs rihtwisnes ne sy na þy ær fram him afyrred.
 25.294.9. Soðlice þa gecorenan, þe butan tweon higiað to
þam ecan life, ne mæg þam naht wiðstandan, þeh þe hi medmycelne
fyrst hwæt heardes & uneaðelices þrowian, þonne hi sweltað.
 25.294.12. & hit is wen, þæt hit þi fulloft gelimpeþ,
gif hwylc lytel dæl scylde wunige in þam gecorenum, þæt seo scyle
þonne beon onweg acorfen & anumen of þære sawle in þam hefian
deaðe þæs lichaman.
 25.294.15. Forþon hit byð fulloft, þæt þa wiðercorenan
onfoð þam anwealde ofer Godes gecorene þa hwile þe hi her lifiað,
& þonne hi sweltað, hit byð swiþe hefige gewrecen in þam
wiðercorenum, þæt hi æfre onfengon þone anweald heora
wælgrimnesse ofer þa Godes gecorenan, swa þa se ylca flæscbana, þam
wæs alyfed, þæt he sloh þone arwyrðan deacon lifigendne, & him
næs na alyfed, þæt he moste ofer hine deadne gefeon.
 25.294.21. Þæs þe us cyþað þa halgan gespræcu
soþlice, þæt sum Godes wer wære onsænded to Samarian & æt
swa in wege unalyfedlice þurh unhyrsumnesse, & hine þa sona acwealde in
þam ylcan wege an leo.
 25.294.24. Eac hit is awriten þus, þæt seo leo stode neah
þam/ eosole & ne æt na of þam flæsce.
 25.294.25. Of þære wisan mæg beon ongyten, þæt seo
geleoðode syn þære unhyrsumnesse wearð him to deaðe in þam wege,
forþon þe seo leo geþristlæhte, þæt heo hine lifigendne acwealde,
& ne dorste him acwealdum gehrinan.
 25.295.2. Soðlice seo leo hæfde bældo hine to acwellanne
& næfde nane leafe of ðæs acwealdan flæsce to etanne, forþon
þe se rihtwisa man wæs gegylted in his life on þam wege þurh
unhyrsumnesse, & þa gewitnodre þære unhyrsumnesse he wæs ofer
þæt rihtwis on his deaþe, swa he ær þam gyltum geearnod hæfde.
 25.295.7. Witodlice seo leo, þe ærest acwealde þæs
synfullan mannes lif, heo heold æfter þon þæs rihtwisan mannes lic.
 25.295.9. Petrus cwæð: me licað þæt þu sægst.
 25.295.9. Ac ic wolde witan, hwæþer nu magon rihtwisra manna
sawla beon onfangene in heofonas ær þære gyfte & geedniwunge þara
lichaman on domes dæge.
 26.295.12. Gregorius him andswarode: ne magon we nu gyt, Petrus,
cweþan & andettan be eallum rihtwisum mannum, ne eac be eallum
wiðsacan/.
 26.295.14. Witodlice sume sawla syndon sumra rihtwisra manna, þa
þe nu gyt syndon geuferode fram þam heofonlican rice & bidað in sumum
wicstowum.
 26.295.16. Ac in þære hynðo þære yldinge hwæt elles
mæg beon ongyten, buton þæt hi hæfdon hwylcehugu wanan þære
fullfremedan rihtwisnesse?
 26.295.18. & swa þeah us is swiðe swutulice cuþ, þæt
þa sawla þara fullmedomra rihtwisra manna, sona swa hi ut gað of þam
locum heora lichamena, hi beoð onfangene to ðam heofonlicum setlum.
 26.295.20. Þæt eac swylce cyðde seo soðfæstnes sylf,
þa þa heo cwæð: swa hwider se lichama byþ, þider beoð gesomnode
þa earnas.
 26.295.22. Þæt is þus to ongytane, þæt swa hwær swa
ure alysend is mid his unwemman lichaman, þyder butan tweon beoþ gesomnode
rihtwisra manna sawla.
 26.295.25. & eac Paulus se apostol wilnode, þæt he wære
tolysed & wære mid Criste.
 26.295.26. Forþon witodlice se þe ne tweoð na, þæt Crist
sy in heofonum, ne wiþsacað se na, þæt Paulus sawl sy eac on heofonum,
se cwæð, þæt his lichaman tolysednes wære him seo eardung
þæs heofonlican eðles, forþon we witon, gif þis eorðlice hus ures
lichaman byþ tolysed, þæt we habbað mid Gode þa ecan getimbru in
heofonum.
 26.296.5. Petrus cwæð: o ne þonne gyf nu in heofonum synt
rihtwisra manna sawla, hwæt is þæt þonne, þe gecweden is, þæt
on domes dæge hi onfon þam edleane for heora rihtwisnesse?
 26.296.7. Gregorius him andswarode: butan tweon þam rihtwisum
mannum weaxeþ þæt in ðam dome, þæt hi nu brucaþ mid þære
ecan eadignesse þara sawla, & þonne eac æfter þon hi brucað mid
eadignesse ðara lichamena, & þæt hi þonne ofer þæt eac gefean
in þam ylcan lichaman, in þam hi ær geþrowedon manegu sar &
cwealmas for Cristes lufan.
 26.296.12. Swa hi beoð mid þy twyfealdan wuldre þonne
geweorþode, be þam hit is gecweden, þæt hi sume hwile gerestan sculen,
oþ þæt se rim sy gefylled heora efenþeowa na & broðra.
 26.296.15. Witodlice nu we gehyrað, þæt þara fullmedomra
rihtwisra manna sawla onfoð on þam dome & beoð syððan habbende
twyfealdne gyrelan & glængas þæs unasecgendlican gefean, forþon
þe hi þonne ofer þæt blissiað aa on þam wuldre þara sawla &
eac samod þara sawla lichamena.
 26.296.19. Petrus cwæð: ic þe geþafige & wel gelyfe.
 26.296.20. Ac ic wolde witan, hu þæt swa mage geweorðan,
þæt fulloft þa sweltendan men on heora feorhadle secgað beforan fela
þinga, swa hit æfter agæþ.
 27.296.23. Gregorius him andswarode: soðlice þæt mægn
sylf þara sawla is þyllic, þæt hwilum hi hit ongytað for heora
smeaþancolnesse, hwilum þa ut gangendan sawla of lichaman ongytað þa
toweardan þing þurh hwylcehugu onwrigennesse, hwilum eac hit gelimpeð,
þæt þonne hit byþ neah þon, þæt hi sculon forlætan þone
lichaman, þæt hi beoþ þonne godcundlice inblawene & onsændað
þæt unlichamlice eage þæs modes to þam heofonlicum deogelnessum.
 27.297.3. Soðlice forðon þære sawle mægn hwilum
oncnaweð þa þing, þe beoð towearde, mid heora smeaþancolnesse, be
þære wisan hit wæs cuð, forþon þe sum wer wæs on þyssere
ylcan byrig, þæs nama wæs Aduocatus, se wæs sema & rihtend
manigra manna, se forðferde nu for twam gærum on siðwærce, ac hwene
ær þon þe he swulte, he gecigde his cniht & hine het forð gan
& him gearwian his hrægl.
 27.297.9. Þa þa se cniht þæt gehyrde, he wende, þæt
he dwolode, & nyste, hwæt he cwæde for þam broce, & forðam he
ne hyrde na his bebodum.
 27.297.11. Þa aras he sylf & hine gescyrpte & cwæð,
þæt he wolde gan in Appian þone weg, þæt he wære æt þære
cyrcan þæs eadigan martyres sancte Syxtes.
 27.297.13. Þa swiðe hraðe æfter þon þe he swa aras,
hefiendre þære adle he wearð forðfered.
 27.297.15. Þa þrydedon his freond & þohton, þæt his
lichama sceolde beon alegd in Prenestino þam wege æt þam eadigan
Ianuario þam martyre.
 27.297.17. & þa forþon þe hit þuhte lang weg þam,
þe his lic behogodon, semninga hi becomon on þæt geþeaht, þæt hi
woldon gan in Appian þone weg, & hi þa alegdon þæt lic in þa
ylcan cyrcan sancte Sixtes, þe ic ær fore sæde, & swa þeh nyston
his freond na, þæt he ær gecwæð, þæt he þyder gan wolde.
 27.297.21. Þæt we witan, Petrus, þæt se ylca wer wæs
gebunden mid woruldlicum scirum & higode aa þara eorþlicra gestreona;
hwanon wolde him cuman, þæt he mihte swylc færeld beforan secgan,
nymþe þæt mægn þære sawle & seo smeaþancolnes þæt
foresæde, þæt þam lichaman toweard wæs?
 27.297.25. Eac ic ær bufan sæde, þæt fulloft hit
geweorðeð þurh hwylcehugu onwrignesse, þæt þa toweardan þing
beoð forewitene fram þam seocum mannum, ær hi sweltan.
 27.297.28. Of þam wisan we magon gesamnian & gereccan, þa
þe we witon þæt mid us gewordene wæron in urum mynstrum.
 27.298.1. Witodlice hit gelamp on minum mynstre, þæt sum
broþur nu for X wintrum Gerontius wæs nemned, se wæs ofseted &
geswænced mid hefigre mettrumnesse his lichaman.
 27.298.4. Þa wearþ he hæfd & gelæded in nihtlice
gesihðe, & þa geseah he hwite weras & eac eallunga beorhte ofdune
gestigan in þæt ylce mynster.
 27.298.6. & þa ferdon hi, þæt hi gestodon beforan
þære ræste þæs licgendan Geronties.
 27.298.7. Þa cwæð heora an to him: we comon hider, þæt
we willað sume þa broðra sændan in camphad of Gregories mynstre; &
þa cwæð eft swylce he hete & bude his oðrum geferan: awrit nu
Marcellum & Ualentianum & Agnellum.
 27.298.10. & eac oðre he genæmde, þara naman ic nu ne
gemune.
 27.298.11. & þa þa se an þara beorhtra wera þas word
gefylled hæfde, he þa gyt þis þær to geecte & þus cwæð:
awrit eac þysne ylcan, þe us nu onlocað.
 27.298.13. Þa on þære gesihþe wæs gedon gewiss edcyrr
þara beorhtra wera.
 27.298.14. & se forecwedena broðer Gerontius, þa þa hit
wæs morgen, cyðde þam oðrum broðrum, hwylce þær sceoldon beon
sweltende & leorian of þam mynstre, & eac þæt sæde, þæt
he sylfa sceolde beon æfterfylgende.
 27.298.18. Þa soðlice sume dæge ongunnon þa forecwedenan
broðra sweltan, & on þære ylcan ændebyrdnesse hi forðferdon
ælc æfter oðrum, emne swa hi ær genemde & awritene wæron.
 27.298.20. Þa æt nehstan forðferde se ylca eac, þe ær
foreseah & gehyrde þara oþra broþra forþfore.
 27.298.21. Eac hit gelamp in þam ylcan cwylde, þe nu for þrym
gærum þas ylcan burh forhergode mid swyþlicum wole & cwealme,
þæt in þam mynstre Portunienses þære cæstre wæs sum munuc, se
wæs haten Mellitus, & se wæs þa gyt on his geogoðhade, ac he swa
þeh wæs wundorlicre bilwitnesse & eadmodnesse wer.
 27.298.26. Soþlice þa þa he nealæhte þam dæge his
forðsiþes, he wæs drepen & gestelled mid þy ylcan wole & on
þam gelæded & genyded to his ænde.
 27.298.28. & þa þæt geacsode þæs arwyrðan lifes
wer Felix, se wæs þære ylcan cæstre biscop, se ongan neosian þone
ylcan Mellitum & him gan to þam þeawe þe man to seocum men deð, to
þon þæt he hine gestrangode & getrymede mid his larlicum wordum,
þæt he him ne ondrede to swiðe þone deað, & eac he ongan him
gehatan of þære godcundan mildheortnesse þa rumran facu þæs ecan
lifes.
 27.299.5. Ac he þa Mellitus him andwyrde þissara worda &
þus cwæð, þæt þa tida his lifes wæron gefyllede & agane,
& eac he sæde þam biscope, þæt him wære sum geong man
ætywed, & se him brohte ærendgewritu & cwæde to him: untyn nu
& ræd.
 27.299.8. Þa sæde he, þæt he hi untynde, & þa funde
he þær & geseah awritene mid gyldenum stafum in þam ylcan
ærendgewritum ealle, þa þe wæron gefulwode in þa tide þære
easterlican symbelnesse fram þam forecwedenan biscope Felice.
 27.299.12. Witodlice ærest he funde, þæs þe he sæde,
his agenne naman & æfter þon eallra þara, þe in þa tid gefulwode
wæron.
 27.299.14. & þa for þære wisan him wæs cuð,
þæt he sylfa & eac þa oþre mid eallre hwætnesse sceoldon beon
leoriende of þisum life.
 27.299.16. Witodlice þa wæs þis þus geworden, þæt
þy ylcan dæge he sylfa forðferde, & þa æfter him ealle, þa
þe þær gefulwode wæron on þam tidum, swa þæt binnan feawum
dagum heora nan ne lifode in þisum life.
 27.299.19. Butan tweon be þam ic cuð, þæt hi forþon
geseah mid golde awritene se forecwedena Godes þeowa, forþon þe seo ece
beorhtnes þæs heofonlican wuldres hæfde heora naman gefæstnode mid
hy/ sylfe.
 27.299.22. Witodlice, Petrus, swa swa we nu gehyrað, þæt
þa/ forecwedenan men mihton ongytan þa toweardan þing for þislicum
onwrignessum, swa eac swylce fulloft hit gelimpeþ, þæt þa ut gandan
sawla of lichamum magon foresecgan þa heofonlican gerynu nalæs na þurh
swefn ac eallinga reccende.
 27.299.26. Hwæt.
 27.299.26. Þu cuþest genoh gære, Petrus, Ammoniam mines
mynstres munuc, se wæs in woroldlicum hade geseted & begæt him to
rihtan gesinscipe Ualerianes dohter þyssere burge deman, & he þa
forþon gefealh singallice his þegnungum & hyrnessum & bewiste swa
hwæt swa him þearf wæs & man dyde on his hame.
 27.299.30. Se ylca me sæde, þa þa he in mynstre eft geseten
wæs/, þæt in þam cwylde, se þe geswæncte swiðe þas burh in
Norses tidum þæs hlafordes, þa gelamp hit, þæt in þæs
forecwedenan Ualerianes huse wæs sum cniht hryðerhyrde, se wæs healicre
bilwitnesse & eadmodnesse man.
 27.300.5. Witodlice þa þa þæs ylcan deman hired wæs
forhergod & geswænced mid þy cwylde, þa se ylca cniht eac wæs
drepen & gestelled & gelæded to his ænde.
 27.300.7. Se sæmninga wæs alæded fram þara andweardra
manna gesihþe of þy lichaman & eft gehwearf to þam, & þa sona
him to laðode his agenne hlaford & þus to him cwæð: ic wæs on
heofonum & þær wæs ongytende, hwylce men sceoldon beon sweltende
& leoriende of þisum hirede.
 27.300.11. Þas & þas & þas beoð leoriende &
þu ne þearft þe na ondrædon, forþon þu ne bist na gyt þisse tide
sweltende.
 27.300.13. Ac wite þu, þæt ic þe andette & sæcge to
soðe, þæt ic wæs on heofonum & ðær onfeng, þæt ic
mæg sprecan on ælce geþeode.
 27.300.15. Cwyþst þu, þæt þe nære cuð, þæt ic
ne cuðe Grecisc geþeode?
 27.300.15. & þonne hwæþre sprec nu on Grecisc, þæt
þu ongyte, hwæþer hit soð sy þe ne sy, þæt ic sæcge,
þæt ic fenge þær ælcum geþeode.
 27.300.17. Þa se hlaford þæs cnihtes wæs sprecende to him
on Grecisc, & he þa him andwyrde in þam ylcan geþeode, swa
þæt ealle þa wundrodon, þe þær æt wæron & hit
gehyrdon.
 27.300.20. & eac in þam ylcan hirede wunode þæs
forecwedenan Narses swurdbora Bulgarisc man.
 27.300.21. Se wæs swiðe ofstlice gelæded to þam seocan
cnihte, to þon þæt he sceolde sprecan to him on Bulgarisc geþeode.
 27.300.23. Ac þa se cniht, þe wæs geboren in Italialande
& afeded, he andwyrde þam ælreordan gesprece, emne swylce he wære
on þære ylcan geþeode geboren.
 27.300.25. Þa wundredon ealle, þa þe hit gehyrdon, & for
þære cunnunge þæra twegra geþeoda, þe hi wiston þæt he ær
ne cuðe, hi gelyfdon him be eallum þam geþeodum, þeah þe hi hyra
gecunnian ne mihton ne nyston hwa.
 27.301.1. Þa soðlice wæs þæs cnihtes deað twa niht
geuferod ofer þæt, & þa þy þryddan dæge, nat ic for hwylcum
Godes dome, he slat & ceaw his agene handa & his earmas & þa swa
swealt & forðferde.
 27.301.4. Witodlice deadum þam cnihte ealle, þe he ær
sæde, wæron sona genumene of þisum life, & nænig man næs
forðfered in þam hirede, þe næs mid þæs cnihtes stefne ær
gebodod.
 27.301.7. Petrus cwæð: þæt is swyþe ondrysnlic,
þæt se þe geearnode, þæt he swylce gyfe underfeng, þæt he eac
æfter þon mid swylcum wite geþread wæs.
 27.301.9. Gregorius him andswarode: hwylc man is, þæt þe
cunne Godes þa diglan domas?
 27.301.10. Ac þa þe we ne magon ongytan in þam godcundan
dome, we sculan us þe ma ondrædan þonne elcor reccan.
 28.301.13. Ac sprecan we nu forð þa spræce, þe we ær
ongunnon be þam ut leoriendum sawlum of lichaman, þe foreseoð &
forewiton manige wisan.
 28.301.15. Nis þæt eac to forswigienne, þæt ic ongæt
& gehyrde be Theophania þam ealdormen þære burge æt
Certumcellens, swa swa me cyðdon hit manige unlease men, þa þa ic wæs
geseten on þære ylcan byrig.
 28.301.18. Hi me rehton, þæt se wer wære symble abysgod on
mildheortlicum/ weorcum & symble geornfull godra weorca, & he wæs
willend/ þære healican cumliþnesse.
 28.301.20. He wæs abysgod on þam begangum & ymbhogum his
ealdordomes & dyde & hogode ymb þa eorþlican þing for nyde his
hlafordes swiðor þonne of þære ingehygde his sylfes willan.
 28.301.23. Soðlice þa þa hit nealæhte þære tide his
deaþes, seo mæste hreohnes astah þære lyfte, þæt he ne mihte
beon gelæded ut to bebyrgenne.
 28.301.25. & hine þa on þære sawle bade acsode his agen
wif mid swiðe hefigum sare & wope & þus cwæð: hwæt do ic?
 28.301.26. La me.
 28.301.27. Hu wile ic þe ut gelædan to bebyrgenne, nu ic
sylfa ne mæg ut gan on þa duru þises huses for þære mycclan
reþnesse?
 28.302.1. Þa andswarode he hyre & cwæð: nelle þu
þe, wif, ondrædan, forþon sona swa ic beo forðfered, þære lyfte
smyltnes eft hider gehwyrfeþ.
 28.302.3. Þa sona æfter þære stefne he forðferde, &
æfter þon þe he forðferde, seo smyltnes wæs eft cuman.
 28.302.5. Þæt ilce wundor in þære spræce þæs
æþelan weres eac oðre wundru wæron mid siðiende.
 28.302.6. Soðlice his handa & his fet wæron swellende
& aþundene for þy wætan þære fotadle, & ægþer ge þa
handa ge þa fet wæron wunda fulle, emne swa þa wyrms fleowan ut of þam
openan wunde.
 28.302.9. Ac mid þy þa þe his lic wæs gegyred to
þweanne, swa hit þeaw wæs æfter his forðfore ær man hine
bebyrgde, his fet & his handa wæron swa hale gewordene, swylce hi
næfre næfdon nan dolh ænigre wunde læssan oððe maran.
 28.302.13. Þa witodlice wæs Theophanius to eorþan gelæded
& bebyrged, & þa his wife wæs geþuht on swefne, þæt ymb
IIII niht se marmstan sceolde beon onwænded, se wæs aseted ofer his
byrgene.
 28.302.16. & þa þa se marmstan aweg genumen wæs, þe
læg ofer his lichaman, swa mycel æþm wynsumes stences þær upp
weoll of his lichaman, efne swylce of ðam fuliendan lichaman þæs
arwyrðan weres fore þam wyrmum, þe of þam hreawum creopað,
synderlice wyrtgemang upp geweollon.
 28.302.20. Þa þæt swa geworden wæs, þa tweodon sume
mæn, þe wæron tydre on geleafan.
 28.302.21. & þa gelamp hit sume dæge, þæt ic sæt
on gemote æþelra wera.
 28.302.22. Þa wæron þær eac þa cræftigan sylfe, þe
þone marmstan æt his byrgenne onwændun, & me bædon hwæshugu,
þæs þe heora agen þearf wæs.
 28.302.24. Þa acsode ic hi be þam ylcan wundre beforan þam
æþelum werum & þam preostheape & eac beforan eallum þam
folce.
 28.302.26. Þa sædon hi sona, hu wundorlican gemete hi wæron
þær gefylde mid wynsumnesse þæs swetan stences, & eac oþre
wisan hi rehton to ecan þæs wundres be þære ylcan byrgene, þæt
us is nu lang to asecganne.
 28.303.1. Petrus cwæð: nu ic ongyte genoh gecweme wisan minre
acsunge.
 28.303.2. Ac swa þeh min mod cnysseþ mid socne, forþon þe
ær herbufan gecweden wæs, þæt haligra manna sawla wæron on
heofonum.
 28.303.4. Me þinceþ þearf butan tweon, þæt we witan,
hwæþer hit sy to gelyfanne, þæt unrihtwisra manna sawla syn ahwær
elles buton on helle, & me lysteþ þæt ic wite, hwæt soþes sy be
þære wisan.
 28.303.7. Witodlice se mennisca wen ne weneþ na, þæt
synfulra manna sawla magon beon cwylmde ær þam dome.
 29.303.9. Gregorius him andswarode: gif þu gelyfdest mid fullum
geþance & cwemingce þære halgan spræce, þæt haligra manna
sawla wæron on heofonum, þe gedafenað eac, þæt þu gelyfe þurh
ealle wisan, þæt unrihtwisra manna sawla syndon in helle, forþon þe
þa rihtwisan beoð gewuldrode of þam edleane heora incundan rihtwisnesse,
swa eac þa unrihtwisan beoð cwylmde for heora unrihtwisnesse.
 29.303.14. Soþlice swa þa gecorenan geblissað seo ece
eadignes, swa eac hit is þearf, þæt þu gelyfe, þæt þa
wiþercorenan bærneþ þæt ece fyr of þam dæge heora ændes
& forðfore.
 29.303.17. Petrus cwæð: ac on hwylc gerad is hit to gelyfanne,
þæt þæt lichamlice hellefyr mage geniman & gehabban þa
unlichamlican wisan þære sawle?
 30.303.20. Gregorius him andswarode: nu þæs lifigendan mannes
se unlichamlica gast byð hæfd in þam lichaman þa hwile þe se man
cwic byð, for hwon ne mæg la eac se ylca gast æfter deaðe beon
hæfd on þam lichamlican fyre?
 30.303.23. Petrus cwæð: in gehwylcum men þa hwile þe he
leofað se gast byþ hæfd on þam lichaman, forþon he geliffæsteþ
þone lichaman.
 30.303.25. Gregorius þa gyt spræc: o nu þonne, Petrus, gif
se unlichamlica gast forþon mage beon hæfd on þam men, þe he
geliffæsteþ þone lichaman, for hwan ne mæg he þonne eac in þam
witum beon hæfd, þær he cwylmed byþ?
 30.304.3. Soðlice we cweðaþ nu, þæt þurh fyr þæs
synfullan gast si gehæfd & genumen, to þon þæt he sy in þam
tintregum þæs fyres geseonde þæt fyr & gefelende.
 30.304.5. Witodlice in þam ylcan he þrowað, þe he gesyhþ,
& swa he byþ cwylmed, forþam he gesyhþ hine sylfne byrnan.
 30.304.7. Þus hit þonne geweorþeþ, þæt seo lichamlice
wise þæs fyres bærneð þa unlichamlican, þæt is þa sawle,
þonne of þam gesewenlican fyre byð tosomne getogen seo hætu &
þæt ungesewenlice sar, þæt þurh þæt fyr sy cwylmed seo
ungesewenlice sawl in þam gesewenlican ligge.
 30.304.11. Soðlice þæt we magon eac ongytan in þæs
godspelles sægene, þæt þone bryne seo sawl þrowaþ nales þæt
an geseonde, ac eac swylce fandiende & þrowiende.
 30.304.13. Be þon hit wæs gesæd mid þære
soþfæstnysse stefne, þæt se welega deada wære bebyrged in helle,
þæs sawl clypode & cyþde, þæt heo wære hæfd in þam
fyre.
 30.304.16. Se welega bæd Abraham of helle & þus cwæð:
onsænd Lazarum, þæt he bedyppe þæt ytemeste liþ his fingres in
wætere & gekele mine tungan, forþon ic eom cwylmed on þisum ligge.
 30.304.19. Geþenc forþon, Petrus, þæt nu seo
soðfæstnys cyþ, þæt is Crist sylf, þæt se synfulla welega sy
gehyned in hellefyrum, hwylc man is la to þon snotor, þæt he wiðsacan
mage, þæt wiþercorenra sawla ne syn hæfd in þam ylcan fyrum?
 30.304.22. Petrus cwæð: gehyr nu þa, þæt min mod is
gebeged mid þissere gesceadwisnysse & cyðnesse to geleaffullnesse, ac
swa þeh eft onsænded hit hweorfaþ to þære strecnesse, forþon þe
ic hit nat, hu þæt mæg geweorþan, þæt seo unlichamlice wise mage
beon hæfd & geswenced fram þære lichamlican wisan.
 30.304.27. Gregorius him andswarode: saga me nu, ic þe frine,
hweþer þu wene, þæt þara æswicena gastas, þe wæron adrifene
of þam heofonlican wuldre, hweþer þa syn lichamlice þe unlichamlice .
 30.305.2. Petrus cwæð: hwylc rihtgewittigra manna is to þon
snotor, þæt he wylle þa gastas secgan lichamlice?
 30.305.3. Gregorius him andswarode: ac cwyst þu & andettest,
þæt hellefyr sy lichamlic þe unlichamlic?
 30.305.4. Petrus cwæð: ne tweoge ic na, þæt hellefyr sy
lichamlic, forþon hit gewis is, þæt in þam beoþ þa lichamlican
cwylmde æfter þam dome.
 30.305.7. Gregorius þa gyt spræc: witodlice seo
soðfæstnes byþ cweþende to þam wiþercorenum on þam dome: gaþ
þa, awyrgede, in þæt ece fyr, þæt wæs gegearwod deofle & his
ænglum.
 30.305.9. Nu we gehyraþ, þæt se deofol & his englas,
þeh þe hi syn unlichamlice, hwæþre hi beoð cwylmde mid þy
lichamlican fyre, hwylc wundor is forþon, þeh þe þa sawla, ær þon
þe hi eft onfon þone lichaman, magan gefelan þa lichamlican tintregan?
 30.305.13. Petrus cwæð: nu openaþ me & cuþað seo
rihte gesceadwisnes, & ne þearf min mod naht ofer þis tweogan be
þissere socne & frigunge.
 31.305.16. Gregorius þa gyt spræc: æfter þon þe þu
swa earfoðlice & gewinfullice ongeate & gelyfdest, ic gelyfe,
þæt hit sy ræd, þæt ic asægce þa spræce, þe me gerehte
wæron fram swiþe getreowum werum.
 31.305.19. Soþlice Iulianus wæs haten þissere Romaniscan
cyrcan se geongra ealdorman & mundbora, in þære ic nu þeowige minum
ordfruman.
 31.305.21. Se forðferde nu for seofon wintrum huhugu swa, &
se gewunode, þæt he com gelomlice to me, þa þa ic wæs in mynstre
geseten, & spræc to me be his sawle nytnesse & þearfe.
 31.305.23. Witodlice se me sæde sume dæge þa spræce
& þus cwæð to me: hit gelamp in Þeodrices dagum þæs
cyningces, þæt mines sweores fæder wæs in Sicilialande &
þær manode rihtes gafoles.
 31.305.26. & þa þa he eft ferde to Langbeardum, his scip
wearð bedrifen & genyded to þam ealande, þe is nemned Neparis.
 31.305.28. & þa forþon þe þær eardode sum swiþe
myccles mægnes wer, se wæs ansetla in westenne, þa geþuhte þæt
ræd mines sweores fæder, þæt he færde to þam Godes were &
hine sylfne befæste his gebedrædene, þa hwile þe þa rowendas
þæs scipes him sohton & gegearwodon oþre gereðru.
 31.306.4. Soðlice sona swa se drihtnes wer hi geseah, he wæs
sprecende to heom, & þa betweoh oðrum spræcum he cwæð: wite ge,
hweþer þeodric se cyning sy dead?
 31.306.6. Hi him andswarodon sona & cwædon: nese, la, nese.
 31.306.7. Ne weorðe þæt.
 31.306.7. He wæs lifiende, þa we him fram foron, & nu gyt
us naht oþres gesæd nis be him.
 31.306.8. Sona se Godes þeowa heom þa spræce geecte &
þus cwæð: witodlice he is dead gyrstandæge on þa nontide.
 31.306.10. Betweoh Iohanne þam papan & Symmache þam
ealdormen he wæs acweald & gebundenum handum gelæded & aworpen in
ænne fyrene hwer.
 31.306.12. Þa hi þa þis gehyrdon, hi writon þone dæg
& gemearcodon ymbhigdiglice, & sona swa hi wæron ham cumene in
Langbearde, hi onfundon & geacsodon, þæt þy ylcan dæge þeodric
se cyning wæs dead þe hit gecyþed wæs & geeowed þam Godes
þeowe be his ænde & wite.
 31.306.16. & forþon þe se cyning acwealde swæncende
Iohannem þone papan in fæstene & eac ofsloh mid his wæpnum
unsynnigne Symmachum þone ealdormann, rihtlice wæs þæt æteowed,
þæt he wæs in þæt fyr asænded fram þam ilcan, þe he ær
unrihtlice fordemde in þisum life.
 32.306.21. Eac swylce hit gelamp in þa tid, þe ic ærest
higode to þam lustum þæs diglan lifes, þæt sum arwyrþa wita
wæs, þæs nama wæs Deusdedit, se wæs swiþe wel freond þam
æþelestum mannum þissere burge, & eac swylce he wæs to me
geþeoded mid sundrigum freondscipe.
 32.306.25. & gelomlice he me sæde þas spræce &
þus cwæð, þæt hit gelumpe on Gotena tidum, þæt wære sum
swiðe ænlic wer & foremære, þæs nama wæs Reparatus.
 32.307.2. Þa þa hit nealæhte þæs deaðe, he læg
swiþe lange ofer þæt þe he wæs geclypod, swa man manige men deþ.
 32.307.4. Þa æt nehstan wæs geþuht, þæt fram him
eallinga se liflica gast ut eode, & se lichama þær wunode orsawle.
 32.307.5. Witodlice þyder hi gesomnodon manige men, & eac
eall his hired hine deadne weopon & mændon.
 32.307.7. Þa færinga gehwearf eft se gast to þam lichaman,
& þa tearas wurdon in wundrunge gecyrrede eallra þara weopendra, þe
þær ymbstodon.
 32.307.9. & he þa se Reparatus eft gecyrred cwæð:
sændaþ swiðe hraðe ænne cniht to sancte Laurenties circan, & se
hawige, hwæt si gedon be Tiburtio þam mæssepreoste, & eft hraþe
efste, þæt he hit us secge.
 32.307.12. Witodlice se Tiburtius wæs sægd, þæt he
underlæge a & hyrde symble þam lichamlicum lustum.
 32.307.13. Þæs lit & þeawas nu gyt gemyneð genoh wel
Florentius, se nu is þære ylcan cyrcan mæssepreost.
 32.307.15. Soðlice þa hwile þe se cniht þider ferde, se
ylca Reparatus, þe þa eft to þam lichaman gecyrred wæs, sæde,
þær þær he gelæded wæs hwæt he geseah & ongæt, ge eac
hwæt he geseah be þam ylcan mæssepreoste, & þus cwæð:
þær wæs gegearwod swiðlic ad & þider wæs gelæded
Tiburtius se mæssepreost & aseted ofer þone, & þa undergesettum
& gebettum mycclum fyre he wæs þær forbærned.
 32.307.20. Eac þær wæs gegearwod oþer ad, þæs heanes
wæs geþuht, þæt wære aþæned fram þære eorðan oþ
þone heofon.
 32.307.22. He þa onsændedre þære stefne cleopode, hwam
se geteohhod wære.
 32.307.23. & þa gecwedenum þisum wordum butan ælcære
andsware Reparatus wæs eft forðfered.
 32.307.24. & se cniht, þe wæs onsænded to Tiburtio
þam mæssepreoste, he þa funde hine eallinga deadne.
 32.307.26. Witodlice, Petrus, þy Reparatus wæs gelæded to
þam stowum þara wita, þe he hi gesawe & eft hider gehwurfe & hi
asæde & eft forþferde.
 32.307.28. Openlice hit is gecyþed, þæt he ne geseah þa no
him sylfum, ac us, þe her nu gyt forgifen is, þæt we lifiað, & eac
alyfed is, þæt we moton us sylfe gebetan & gerihtan fram yflum
weorcum.
 32.308.2. Soþlice Reparatus geseah þa þone ad getimbrodne
nalæs forþon, þæt wudu byrneð in helle, þæt þy, þæt fyr
sy, ac forþon he geseah þa, þæt he sceolde eft asecgan lifigendum
mannum be þam bryne & wite synfullra manna.
 32.308.5. Genoh gære we witon, þæt þis lichamlice fyr mid
her lifgendum mannum of þam wuda byð gemycclad & feded; þe he geseah
þone ad getimbrodne, þæt þa, þe hit gehyrdon, leornodon &
ongæton þurh þas gewunelican fyr, hu hi sceoldon heom ondrædan þa
ungewunelican.
 33.308.10. Eac gelamp sum swiðe ondrysnlicu wise in Ualeria
þære mægðe, þæs þe me sæde þæs arwyrþan lifes wer
Maximianus, se wæs Siracusanisc biscop, se wæs eac ær lange fore minum
mynstre in þissere byrig.
 33.308.13. He cyðde me, þæt sum gerefman wære þara,
þe onfenge anum mægdene æt fullwihte sumes Godes mannes dohter þe
halgostan Sæternesdæge nehst eastron.
 33.308.15. & he þa on æfenne æfter þam fæstene
wæs gecyrred ham to his huse & wearð þa mid mycclum wine
fordruncen.
 33.308.17. He bæd þa ylcan his goddohter, þæt heo mid him
þa niht gewunode, & þa on þære ylcan niht, þæt is unriht to
secganne, he forspilde hie þurh forligre.
 33.308.19. Witodlice on morgen, þa he aras, þa ongan he
þencan swa scyldig, þæt he wolde to baðe gan & þær mid þy
wætere þæs bæþes aþwean þone wom þære synne.
 33.308.21. & he þa swa dyde, eode & hine baþode &
þa ongan forhtian, hweþer he in to cyrcan dorste gan.
 33.308.23. He scamode his wiþ men, gif he ne eode in to cyrican
in swa halgan dæge þara eastrena, gif he þonne þider eode, þonne
ondred he him þone Godes dom.
 33.308.25. Þa hwæþre oferswiðde seo mennisce scamu þa
oþre, & he þa ferde to cyrican.
 33.308.26. Ac hwæþre he þær ongan swiþe bifiende &
forhtiende standan & wende aa & sorgode, hwanne he wære seald þam
unclænan gaste to þreagenne & to swæncenne beforan eallum þam
folce.
 33.309.3. & he þa him swiðlice ondred in þam
mæssesange.
 33.309.4. Þa þa him þær naht earfoðes gelamp, he ut
þanon swiðe bliþe eode, & eft þam oðrum dæge he com to cyrcean
genoh sorhleas.
 33.309.6. Swa hit þa wæs geworden, þæt he eode þa VI
samodgongan/ dagas genoh bliþe & orsorh him to cyrcan & wende,
þæt his scylde oððe drihten hi na ne gesawe oþþe gesewene þa
scylde mildheortlice forgifen hæfde.
 33.309.9. Þa þy seofoþan dæge wearð he færlice
deaðe forþfered, & he þa sona wæs geboren to byrgenne &
bebyrged.
 33.309.10. & þa eode lig ut of his byrgene swiþe lange
hwile, swa ealle þa gesawon, þe þær neh wæron, & eac swa lange
se lig bærnde his ban, oþ þæt eall seo byrgen wæs fornumen &
forbærned, & seo molde, þe gesomnod wæs in þa byrgene, wæs
forbærned & geworden to seaþe.
 33.309.14. Witodlice þæt dyde se ælmihtiga drihten, to
þon þæt he gecyþde, hwæt þæs sawl þrowode on deogolnesse,
þa þæs lichaman se lig fornam beforan manna eagum.
 33.309.17. In þære wisan, Petrus, God sylfa wæs geeadmodod,
þæt he wolde us, þe þis gehyrdon, þa bysene þære fyrhte syllan,
to þon þæt we ongæton of þissere wisan sceawunge, hwæt seo sawl
þrowað for hire scylde, seo byð lifigende & mæg gefelan, nu we
gehyrdon, þæt eac þa deadan ban, þe naht gefelan ne magon, wæron
forbærnde on swa mycclum wite þæs fyres.
 33.309.22. Petrus cwæð: ic wolde witan, hweþer þa godan
men ongytan þa godan in heofona rice, oþþe þa yflan men magen oncnawan
þa yflan in helle wite.
 34.309.25. Gregorius him andswarode: se cwide is gecyþed swiðe
swutellice þyssere wisan in þam drihtenlican wordum þæs halgan
godspelles, swa swa we ær cwædon, in þam is gesæd, þæt sum
welig man wære, se wæs gegyred mid baswum godwebbe & hwitum, & he
symble daga gehwylcum beorhtlice & mærlice reordade.
 34.310.2. & þa wæs þær eac sum wædla, þæs
nama wæs Lazarus, se læg æt þæs welegan mannes dura wunda full
& wilnode, þæt he sceolde beon gereorded hwæthugu of þam crumum,
þe feollon of þæs welegan mannes beode, & him nænig man naht ne
sealde.
 34.310.6. Ac þa hundas comon to him & liccedan his wunda.
 34.310.7. Eac hit is gesæd on þam godspelle, þæt Lazarus
dead wæs, & þæt he wæs boren fram Godes englum & aseted in
Abrahames bearme, & se welega, þa þa he dead wæs, he wæs bebyrged
in helle.
 34.310.10. & þa þa he wæs in þam tintregum, he hof his
eagan upp.
 34.310.11. Þa geseah he Abraham feorran & Lazarum þone
þearfan on his bearme.
 34.310.12. & he þa se welega clypiende þus cwæð:
fæder Abraham, gemiltsa me & onsænd Lazarum, þæt he bedyppe
þæt ytemeste lið his fingres in wæter & gecele mine tungan.
 34.310.14. Þa cwæð Abraham to him: gemuna la, sunu, þæt
þu onfenge micclum gode on þinum life on eorþan, & Lazarus onfeng
gelice þam yflum.
 34.310.16. Þa ongæt se wæliga, þæt he ne þorfte na
ofer þæt wenan him selfum þære ecan hæle hihtes.
 34.310.17. Ac he þa wæs eft gecyrred to Abrahame &
gewilnode his lifgendra freonda hæle mid þisum wordum & þus
cwæð: fæder, ic þe bidde, þæt þu hine onsænde to mines
fæder huse; nu gyt ic habbe V broðra lifgende on eorðan, þæt he
þam cyþe, þæt hi hi sylfe bewarnian, þæt hi ne þurfan cuman in
þas tintreges stowe & cwicsusles.
 34.310.22. Openlice, Petrus, mid þam wordum hit is gecyþed,
þæt þa godan men magon þa godan oncnawan, & eac þa yflan magon
ongytan þa oþre yflan.
 34.310.24. Soðlice gif Abraham ne ongæte Lazarum, ne spræce
he nænigra þinga swa to þam weligan men, þe in þam tintregum wæs,
be Lazares þære agnan geswencnesse, þa þa he cwæð, þæt he
onfengce manige yfel on his life.
 34.310.28. Swa eac gif þa yflan ne mihton ongytan þa oþre
yflan, ne gemunde he nænigra þinga his æfweardra broþra, þa þa he
sylf wæs geseted in þam tintregum.
 34.311.2. Hu mæg þæt beon forþon, þæt se ne mihte
þa andweardan oncnawan, se þe eac swylce for þara æfweardra gemynde
tilode, þæt he gebæde?
 34.311.4. In þære wisan is eac gecyðed þæt þu na ne
acsodest/, þæt þa godan oncnawað þa yflan, & eac þa yflan
ongytað þa godan.
 34.311.6. Witodlice se welega wæs oncnawen fram Abrahame, þa
þa he cwæð: þu onfenge manega god on eorþan in þinum life.
 34.311.8. & eac se gecorena Lazarus wæs oncnawen fram þam
welegan wiþercorenan, þa þa he hine be naman genemde & þus
cwæð: onsænd Lazarum, þæt he þæt ytemeste liþ his fingres
in wæter bedyppe & gecele mine tungan.
 34.311.11. Soðlice in þære tocnawnesse ægðres gedales
weaxeþ se eca þæs edleanes, swa þæt þa godan gefean þy ma þe
hi geseoð eac þa mid heom blissian, þe hi ær lufodon on eorðan,
& þa yflan, þonne hi beoþ tintregode mid þam, þe hi ær lufodon
in þisum middanearde & God forsawon, nalæs þæt an, þæt hi
tintregiað heora agnu witu, ac eac swylce hi fornimeþ & geunrotsiað
þara oðra, ðe hi gecnawað.
 34.311.17. & ðonne bið in þam gecorenum mannum sumu
wunderlicere wise, þæt nalæs þæt an, þæt hi oncnawað þa,
ðe hi ær cuþon in þisum middangearde, ac eac swylce gesewene &
oncnawene hi ongytaþ þa godan weras, þe hi næfre ær ne gesawon.
 34.311.20. Witodlice hi geseoþ þa ealdan fæderas in
þære/ ecan yrfeweardnesse, þam hi ne beoð þonne na uncuðe, þa hi
cuðon symble ær in rihtwisnesse weorce.
 34.311.23. Forþon þonne hi ealle þær geseoþ God
ælmihtigne mid gemænelicre beorhtnesse, hwæt is forþon, þæt
þa nyton þær, þe witon & geseoð þone, ðe wat ealle þing?
 35.311.26. Soþlice sum wæs ura cuðra swiðe æwfæst
wer & hergendlices lifes, se ða þe he forðferde nu for IIII gærum,
þæs þe us oðre æwfæste weras cyþdon & sædon, þa þa
him andwearde wæron, þæt in þære tide his forðfore he gesawe
Ionan þone witegan & Ezechielem & eac Danielem, & hi sædon,
þæt he ongunne hi be naman nemnian his hlafordas & clypian.
 35.312.4. & he sæde, þæt to him cumene wæron þa
witegan, & þa æfter þon þe he þæt sæde betynedum his eagum
he forðferde.
 35.312.6. In þære wisan, Petrus, mæg beon ongyten openlice,
hwylc seo cyþnes byþ in þam unbrosnendlican life, nu þu gehyrest,
þæt þes wer þa gyt geseted in þam brosnendlican lichaman oncneow
þa halgan witgan, & hi be namon nemde, þa he næfre ne geseah mid his
lichamlicum eagum.
 36.312.11. Soðlice fulloft hit gelimpeþ, þæt seo ut
gangende sawl of lichaman eac gecnaweþ þa, mid þam heo byð geteohhod,
þæt heo sceall wunian in anre eardungstowe oððe for gelicnesse scylda
oððe for gelicnesse godra meorda & edleana.
 36.312.14. Witodlice þæs arwyrðan lifes wer Eletherius se
ealda wita, be þam ic sæde fela on þissere ærran bec, se me sæde,
þæt he hæfde in his mynstre his geborenne broður, þæs nama
wæs Iohannes, se foresæde his selfes ende þam broðrum feowertyne
nihtum ær his forðfore.
 36.312.18. & þa þa he daga gehwilce tealde þa waniendan
dagas, þrym nihtum ær his fore he wæs mid fefere geþread.
 36.312.19. & þa seo tid com his deaðes, he onfeng þam
geryne þæs drihtenlican lichaman & blodes, þæt is þam husle.
 36.312.21. He gelaðode þa broðra to him & heom bebead,
þæt hi sceoldon beforan him singan, & eac swylce he sylfa heom
tæhte & genemde þurh hine sylfne þone antefn, þe hi be him sylfum
singan sceoldon þysum naman: <foreign>aperite mihi portas iustitie</foreign>, þæt is on
englisc geþeoda: ontynað me rihtwisnesse gatu, þæt ic in gangende
þurh þa anddette minum drihtne & hine herge; þæt is þæt
drihtnes gæt, þurh þæt rihtwise in gað to þam heofonlican rice.
 36.313.2. Witodlice þa þa ða broðra stodon swa & sungon
beforan him, þa færinga onsendedre his stefne & forð gelædedre he
clypode þus & cwæð: cum la, Urse, cum.
 36.313.5. Sona swa þæt gecweden wæs, he forðferde &
geendode his deadlice lif.
 36.313.6. Þa wæron þa broðra wundriende, forþon þe hi
nyston hwæt þæt wæs, þæt se sweltenda broður swa cleopode.
 36.313.7. & þær wæs mycclu unrotnes geworden in þam
mynstre for his forþfore.
 36.313.8. Þa þy feorðan dæge wæs þam broðrum sum
nydþearf, þæt hi onsændon heora broþor sumne to oþrum mynstre,
þæt wæs feor þanon.
 36.313.10. Þa wæron þa broþru þider farende mid heora
ærendum; þa gemetton hi þær ealle munecas þæs mynstres swiðe
unrote.
 36.313.12. Hi cwædon to heom: hwæt is eow la?
 36.313.13. For hwan wæron ge in swa mycelre gnornunge
geswencte?
 36.313.13. Hi heom andswarodon & cwædon: we geomriaþ þa
tolysnesse & broc þyssere stowe, forþon se an broðor, þæs lif us
gehæfde in þysum mynstre & us eallum be his ræde heold, & nu
todæg is se feorþa dæg þæs þe he wæs atogen of þisum
leohte.
 36.313.17. Þa sona þa broðra, þe þider comon, acsodon
geornlice/, hu he gehaten wære.
 36.313.18. Hi heom andswarodon & cwædon: Ursus.
 36.313.19. Þa þa broðra, þe þider comon, acsodon
smeaðancollice be þære tide his forðfore, & hi þa oncneowon,
þæt he forðferde on þa ylcan tid þe he ær geciged wæs þurh
Iohannem þone Godes wer, se wæs mid heom forðfered.
 36.313.22. Of ðære wisan mæg beon ongyten, þæt heora
begra geearnung wæs gemæce & heom bam wæs forgifen, þæt hi
moston on anre eardungstowe geferliðlice lifian, þam eac gelamp, þæt
hi samod geferliðlice ferdon of lichoman.
 36.313.25. Eac ic þæt ne hele , Petrus, þæt me gelamp
þæt ic ongæt be sumum minum neahgeburum, þa gyt ic wæs læwde
& wunode in minum hame, þe me gelamp in þissere byrig of mines fæder
yrfe.
 36.313.28. Soðlice þær wæs neah me sum wuduwe, seo wæs
haten Galla, þeos hæfde geongne sunu, se wæs næmned Eumorfius.
 36.314.1. Þanon eardode sum man unfeor, se wæs haten
Stephanus, se wæs on getale þara gerefmanna.
 36.314.2. & þa þa se ylca Eumorfius læg on his feorhadle
& hit wæs swiðe neah his lifes ænde, þa cigde he his cniht him to
& þam bebead þus & cwæð: ga swiðe hraþe & sæge
Stephane þam gerefan, þæt he cume recene, forþon þæt scip is
gearu, on þam wit sculon beon gelædde to Sicilialande.
 36.314.6. Þa wende se cniht, þæt he dwolode & wohhade,
& forþon wiðsoc, þæt he him heran nolde.
 36.314.8. Þa ongan se seoca man swiðlice beotian to him &
cwæð: ga hraðe & sæge him þæt ic þe secge, & wite
þu, þæt ic naht ne dwolige in þisum wordum.
 36.314.10. Þa eode se cniht ut & ferde swa his hlaford hine
het, & þa þa he wæs on midwege, him com oþer wegferend ongæn,
se acsode hine, hwider he gan sceolde.
 36.314.12. Þa andswarode he him & cwæð: ic eom
onsænded fram minum hlaforde to Stephanes huse þæs gerefan.
 36.314.14. & he þa sona him to cwæð: þonan ic eode nu,
ac he wæs forðfered, ær ic þanon eode.
 36.314.15. Þa wæs gecyrred se cniht swiþe hraðe to
Eumorfio his agnum hlaforde & eac hine gemette deadne, þa þa he ham
com.
 36.314.17. Swa hit wæs þa geworden, þæt se cniht wæs
ham/ gecyrred, þa þa se oðer him ongæn com on middum þam wege.
 36.314.19. Gewislice on þam gemete þæs weges mihte beon
ongyten, þæt hi begen wæron forðferde on anre tide.
 36.314.20. Petrus cwæð: is þæt la forswiðe ondrysnlic,
þæt þe þu nu sædest.
 36.314.21. Ac ic þe frigne, for hwan þære ut gangendan sawle
wære þæt scip ætywed, oþþe for hwan se sweltenda man
foresæde, þæt he sceolde beon gelæded to Sicilialande.
 36.314.24. Gregorius him andswarode: witodlice, Petrus, ne
beþearf na seo sawl swa geradre wege & færinge.
 36.314.25. Ac hit nis naht wundorlic, þeh þe him wære
æteowed, þæt he mihte geseon þurh hwæthugu lichamlices his sawle
færeld, forþon þe he þa gyt lyfde on lichaman, & þonne þurh
þæt mihte beon ongyten, þæt se sawl scolde beon gastlice gelæded
þider.
 36.314.29. Witodlice þæt þæt he cyðde æt his
forðfore, þæt he sceolde beon gelæded to Sicilialande, hu mæg
þæt beon elles ongyten, buton þæt in Siciliaea ofer ealle oðru land
geoniað þa seaðas þara tintregena upp weallendum fyre?
 36.315.3. Þa seaðas, þæs þe þa secgað, þe hit
witon, weaxað daga gehwilce & widiað; forþon hit is genoh gewiss,
þæt nealæcendum þam ænde þyses middaneardes swa myccle ma beoð
gesomnod þider to bærnene, swa myccle ma þa stowa þara tintregena
beoð gesewene fram mannum, þæt hi widiað & openiað.
 36.315.8. Forþon se ælmihtiga God wolde, þæt wære
ætewed in þysum middanearde seo gesyhð þara wita to rihtinge lifgendra
manna, þæt þa mod þara ungeleaffullra, þa þe na gelyfað,
þæt syn helle tintregu, hi geseoþ heom sylfe þæs tintregan stowe,
þa þe hi wiþsacað, þeh þe hi hit gehyran.
 36.315.12. Soðlice hit is awriten on sumre stowe, þæt þa
gecorenan & þa wiþercorenan, þa þe beoð her in gemænan weorce,
hi beoð gelædde eac fulloft to gemænum stowum, & us þæt
gecwemelice cyþað þære soðfæstnesse word, þeh þe we nyton
& us wana sy oþra bysena.
 36.315.16. Witodlice seo soðfæstnys sylf cwæð on his
godspelle for þam gecorenum mannum: manige wicstowe syndon in mines fæder
huse.
 36.315.18. Þæt we witon, gif þæt edlean & seo med
ungelic nære in þære ecan eadignesse, þonne mihte hit beon ma
gecweden an wicstow þonne manige.
 36.315.20. Soðlice manige wicstowe þær syndon, in þam
syndon todælde þa hadas godra manna & blissiaþ gemænelice
æfter gemete heora geearnunge , & þonne hwæþre ealle þa
gecorenan, þe winnaþ æfter Godes willan, hi onfoð anre mede &
beoð todælede in manige wicstowa, forþon þe þæt is an eadignes,
þe hi þær onfoþ, & ungelic missenlicnes þæs edleanes,
forþon þe hi þa eadignesse begytaþ þurh missenlicu weorc.
 36.315.26. Eac swylce seo soðfæstnes butan tweon bodode þone
dæg hire domes, þa þa he cwæð þus: ic cweþe þus to þam
riftrum: gesomniað þa weod & gebindað þa to scæfum to
forbærnenne.
 36.316.2. Witodlice þa riftras þæt beoð þa englas, þa
gebindað þa weod to sceafum to forbærnenne, þonne hi gegadriaþ þa
gelican to heora gemæccum in þam gelicum tintregum, & þa oferhydigan
beoð tintregode mid þam oferhigdum, & þa forlegnan beoð witnode mid
þam forlegenan, þa gytseras mid þam gitserum & þa leasan mid þam
leasum, þa æfestigan byrnað mid þam æfestigum & þa
ungeleaffullan mid þam ungeleaffullum.
 36.316.9. Forþon soðlice þonne beoð gelædde þa þe
gelice beoþ in scylde to gelicum tintregum, forþon þe hi þa englas
getellað to þam witelicum stowum & gebindað to forbærnenne swylce
weoda sceafas.
 36.316.11. Petrus cwæð: minre acsunge wæs cuð nu &
open seo wise rihtre gesceadwisnesse mid fullum þance & cweminge þinre
andsware.
 36.316.13. Ac hwæt is þæt la, ic þe frigne, þæt
full manige men beoð getogene of lichaman swylce þurh gehwylcne gedwolan
& þonne beoþ gewordene swylce orsawle & eft hweorfað to lichaman,
& heora gehwylc sægð, þæt he sylfa gehyrde, þæt he sume
hwile nære, & eft wære haten, þæt he sceolde beon to lichaman
gelæded?
 37.316.19. Gregorius him andswarode: witodlice, Petrus, þonne
þæt geweorðeð, gif hit byð wel asmead & oferþoht, ne byþ hit
nænig gedwola ac byþ lar, forþon þe seo uplice arfæstnes swa
gestihteð of þære myclan rumgyfulnesse his mildheortnesse, þæt full
manige men æfter heora deaðe eft gehweorfað færinga to þam
lichaman, to ðon þæt hi huru heom ondredon þa gesewenan tintregu
þære helle, þe hi þonne geseoð, þa hi ær ne gelyfdon, þeah hi
hi gehyrdon.
 37.316.25. Witodlice sum munuc wæs, se hatte Illiricianus, se
leofode mid me lange hwile in þyssere byrig in minum agnum mynstre.
 37.317.1. Se gewunode, þæt he me ongan secgan, þæt on
þa tide þe he wunode in westene, he cuðe sumne munuc, se wæs geboren
in Hiberialande, þam wæs nama Petrus.
 37.317.3. Se ylca eac hine geþeodde to him in þam widgyllan
westene.
 37.317.4. Witodlice, Petrus, se Illiricianus me sæde, þæt
se Petrus sylfa him sæde, þæt hine sylfne gestode his lichaman
mettrumness, & he wurde forþfered, ær he æfre þa westenu
gesohte.
 37.317.7. & he sæde, þæt sona swa he wære of þam
lichaman atogen, þæt he gesawe helle witu & unarimendlice stowa
þara ligea.
 37.317.9. & eac he cyðde, þæt he gesawe sume þa rican
men þissere worulde, & hi wæron ahangene in þam ylcan ligum.
 37.317.11. Eac swylce he andette, þæt he wære sylf þider
gelæded, to þon þæt he sceolde þær inne beon besænced.
 37.317.12. Þa færinga æteowde Godes ængcel þær mid
swiðe wlitigre ansyne, se styrde, þæt man hine in þæt fyr ne
besæncte, ac cwæð to him: ga ut hraþe & geþenc, hu þe sy
wærlicost to libbanne æfter þyssere gesihþe.
 37.317.15. Þa sona æfter þære stefne þæs ængles
geheortlice him wæron þa limu cwiciende & fægre.
 37.317.17. & he ða onwoc fram þam slæpe þæs ecan
deaðes & sona sæde ealle þa wisan, þe ymb hine gedone wæron,
& hine sylfne æfter þon band mid mycclum fæstenum & wacenum,
swa þæt þære helle tintregu, þe he geseah & him ondred, þeh
þe seo tunge þa forswigode, seo his liflad hi spræc & cyþde.
 37.317.21. Witodlice þam wæs gedon mid þy deaðe for
þæs ælmihtigan Godes þære wundorlican rumgeofulnesse, þæt he
ne þorfte eft sweltan.
 37.317.23. Ac soðlice seo æteownes þara wita ne byþ na
gelice nyt eallum mannum, forþon þe seo mænnisce heorte is swyðe
hefigre heardnesse.
 37.317.25. Witodlice se foremæra wer Stephanus, þone þu
canst genoh gære, se me sæde be him sylfum, þæt he wære wuniende
for sumre wisan in Constantinopolim þære byrig.
 37.317.27. Þa becom him on his lichaman mettrymnes, oð
þæt he wearð forðfered.
 37.318.1. Þa sona wæs soht, hwær se læce wære, þe
cuþe wyrtgemang wyrcan, þæt se mihte hine besmyrwian & bebyrwan,
forþon hit þeaw wæs on þam landum, þæt man mid deorwyrðum
smeringum godra manna lichaman smyreð, ær hi man bebyrge.
 37.318.5. Þa þy dæge ne mihte nan læce beon funden, ac
þy æfterfylgendan nihte þæt lic læg unbebyrged.
 37.318.6. & he þa wæs gelæded to helle stowum &
þær geseah fela þinga, þe he ær gehyrde & na ne gelyfde.
 37.318.8. & þa þa he þider com, he wæs geywed þam
deman, þe þær wæs yldost, & he hwæðre næs na fram þam
onfangen, ac he cwæð þus: ne het ic na þysne hider gelædan, ac
Stephanum þone irensmið.
 37.318.11. Þa sona se Stephanus eft gelæded wæs to þam
lichaman, & Stephanus se irensmið wæs forðfered on þa ylcan tid,
se eardode naht feorr þæs oðres huse.
 37.318.13. Swa hit wæs gecunnod la, Petrus, þæt þæs
word wæron soðe, þe he ær gehyrde, & eac cyþde þæt hi
soþe wæron seo gefremednes Stephanes deaðes þæs irensmiþes.
 37.318.16. & þa æfter þan gewearð, swa se oðer
Stephanus ær in helle gehyrde.
 37.318.17. Eac hit gelamp nu for þrym gærum in þam
mancwealme, þe þas burh mid micclum wole geswencte & forhergode, þa
wæs in þære byrig gesewen eac mid lichamlicre gesihþe, þæt
flanas comon of heofonum & ofslogon wel hwylce men, swa swa þu sylfa
wast, þæt Stephanus, se ylca þe wit ær ymb spræcon, wæs
forðfered.
 37.318.21. Þa wæs eac sum þegn in þissere byrig ofslagan
mid þy ilcan cwylde, & forþon he becom to his ænde.
 37.318.23. & þa þa he gelæded wæs of lichaman &
læg swa orsawle, þa færinga gehwearf eft seo sawl to ðam lichaman,
& he þa asæde ealle þa wisan, þe mid him gedone wæron on þam
siðfate.
 37.318.26. He cwæð, swa seo ilce wise eac þa manigum men
cuþ wæs be his sage, þæt sum brygc wære, & under þære
urne swyþlice sweart & dim ea, & of þære ea wære reccende se
mist unaræfnedlicre fylnesse & unswetes stences, & þonne
oferfarenre þære ea þæt þær wæron þa ænlicostan mædwa
growende/, þa wæron gefrætwode mid stincendum wyrta blostmum; in þam
eac he cwæð, þæt wæron gesewene, þæt þær wæron þa
gemetinga & gesomnunga hwittra manna.
 37.319.1. & eac þær wæs þære swetnesse stync in
þære ylcan stowe swa mycel, þæt seo wynsumnes self þæs stences
fedde þær & gereorde þa, þe in þam fægran lande wæron
gangende & yrnende.
 37.319.4. & þær wæron eac syndrige wicstowe, þa
wæron fulle þære mycelnesse beorhtes leohtes.
 37.319.6. & eac þær wæs sum hus wundorlicre mihte
geworht/, þæt wæs geþuht, þæt hit wære mid gyldenum stafum
getimbrod, ac hit ne mihte ne beon ongyten, hwylces mannes hus þæt
wære.
 37.319.8. Witodlice eac wæron ofer þam staðe þære
forecwedenan/ ea well manige hus, sume þa wæron gehrinene mid þy miste
þæs fulan stences, þe of þære ea aras, sume na eallinga gehran seo
fylnes þæs reocendan & stincendan mistes.
 37.319.12. Soðlice þeos cunnung wæs in þære
forecwedenan brygce, þæt swa hwylc unrihtwisra manna swa wolde ofer þa
feran, he sceolde aslidan þær on þa þystran & þa fule stincendan
ea, þonne þa rihtwisan, þam heora agnu scyld ne wiðstod, hi ferdon
& comon to ðam fægrum stowum þurh þa ylcan brycge mid swyðe
sorhleasum & bealdum gange.
 37.319.17. Eac he andette, þæt he gesawe Petrum beon borenne,
se wæs ealdorman sumes cyriclices hiredes, & þæt he gesawe þone
forþryccedne & gebundenne mid mycelre byrðene & ofdune aworpene in
þa sweartestan stowe.
 37.319.20. Se Petrus forðferde nu for IIII gærum.
 37.319.20. Þa acsode se, þe þa gesihðe geseah, for hwan hit
swa gedon wære.
 37.319.21. He sæde, þæt he þa ylcan wisan þær
gehyrde him on andsware, þe we wiston, þæt soð wæs, þe we
gemunan magon his weorc & dæda & hine cuðon in þam mynsterhame,
þe he on wæs.
 37.319.24. Witodlice hit wæs gecweden þær: forþon þes
man þrowað þas myccle witu, forþon swa hwæt swa him beboden wæs
þæt he wrecan scolde oþþe wrecan wolde on forworhtum mannum, symble he
þa wræce dyde & þa steore butan mildheortnesse, & hit ma dyde
on wælgrimnesse wyllan þonne mid ænigre mildheortlicre forgifnesse,
& forþon he sceall þas witu þrowian, forþon þa he wæs swa
heard & unforgyfende þam forwyrhtum mannum.
 37.320.2. Witodlice, Petrus, nis nænig man, þe hine cuðe,
þæt he nyte, þæt he swylc wæs.
 37.320.3. Eac se þe þa gesyhðe geseah anddette, þæt he
gesawe þær sumne ælþeodigne mæssepreost, se þa þa he com to
þære forecwedenan brygce, he eode ofer þa brygce mid swa mycelre
ealdorlicnes se & bælde, swa mycelre smyltnysse & bilwitnesse swa
he her lyfde.
 37.320.6. Eac he cyþde, þæt he gecneowe on þære ylcan
brygce þone ylcan Stephanum, þe ic foresæde.
 37.320.8. Se þa þa he feran wolde ofer þa brygce, his fot
wearð færinga asliden, & he wearð aworpen of þære brygce
eallinga healfum þam lichaman & þa wæs atogen adune be þam þeon
fram þam sweartestum werum, þa arison up of þære ea; & þa
ongunnon hine sona teon upp be þam earmum sume swiþe hwite & ænlice
weras.
 37.320.13. Swa wæs þær þa seo wræstlung ymb Stephanum:
þa godan gastas hine tugon upp, & þa yflan hine tugon ofdune.
 37.320.14. & þa se ylca, se þas wisan geseah, on þa ylcan
tid wearð gehwyrfed to his lichaman & ne ongæt ne nyste, hu hit þa
fullicor be þam gedon wearþ.
 37.320.16. In þære wisan mæg beon ongyten be þæs ylcan
Stephanes life, þæt in him wunnon & campedon þa yfel his lichaman
wið þam weorce his ælmesdæda, se wæs togen fram þam yflum ofdune
be þam þeon & for þam his goddædum upp be þam earmum.
 37.320.20. Butan tweon we witon, þæt he symble lufode
ælmesdæda & ne wiðstod na fullmedomlice þæs lichaman uncystum,
þa hine tugon ofdune.
 37.320.22. Ac þæt is bedeohlod us, & eac þam bemaþ,
þe hit geseah & þa wæs geciged to þam lichaman, hweþer þa
wyldre wære in Stephane & þone sigor ahte: þæt gode weorc þara
ælmæssena, þe þæt yfle weorc þara synlusta beforan þam dome
þæs deoglan deman.
 37.320.26. Þonne hwæþre us is genoh cuð, Petrus, þæt
ylca Stephanus æfter þon þe he geseah helle stowa, swa swa ic ær
bufan sæde, & eft gehwearf to his lichaman, he gerihte na
fullfremedlice his lif, & he þa forþon ymb manegu gær þa gyt ut
ferde of lichaman to gewinne & to wræstlunge lifes & deaðes.
 37.321.3. Be þære wisan, Petrus, we magon ongytan, þæt
þa helle witu, þonne hi beoð geywde, sumum hi weorðað to fultume
& to helpe, sumum eac to ðam anum hi beoð geeowde, þæt hi syn on
gewitnesse & cyþan oðrum mannum, þa oðre geseoð þa yfel, to
þon þæt hi heom bewarnian þa, & þas beoð þe ma witnode þe
hi noldon heom bewarnian þa helle witu, þe hi gesawon & ongæton.
 37.321.9. Petrus cwæð: hwæt is þæt la, ic þe acsige,
hwæt in ðam fægrum stowum wæs gesewen, þæt sumes mannes hus
wæs getimbrod mid gyldenum stafum, þæt þæt is swiðe
bysmærlic, gif we gelyfað, þæt nu gyt in þam life we beþurfen
þyslicra andweorca?
 37.321.13. Gregorius him andswarode: hwylc man is, þe his gewit
wat, þe þæt nat, hwæt se man sy, þe seo wicstow getimbrod is, þe
þær/ æteowed wæs on þære gesihðe?
 37.321.15. Openlice hit mæg beon ongyten, hwæt hit is.
 37.321.16. Soþlice hit is þæt, þæt her on worulde ær
geworht byð.
 37.321.17. Þonne se man him geearnaþ þæs ecan lifes leoht
mid rumgeofulnesse his ælmæssena, butan tweon hit is cuþ, þæt se
ge timbrað his hus him sylfum mid golde in þam ecan life.
 37.321.19. & eac þæt ic ne gemunde na herbufan þæt ic
sæde: se ylca þegn, þe þas wisan geseah, he me sæde, þæt þa
gyldenan stanas bæron to þæs huses getimbrunge ge ealde men ge geonga
ge mædenu ge cnihtas.
 37.321.22. Of þære wisan mæg beon ongyten, þæt þa,
þam her byþ forgifen seo rummodnes & arfæstnes þara
ælmæssylena & godra weorca, þa ylcan beoð þær wyrhtan
þæs æþellican & þæs wundorlican agnes huses.
 38.321.26. Swa eac hit gelamp, þæt sum æwfæst man
eardode neh us, þam wæs nama Deusdedit, se gewunode, þæt he ongan
sceos wyrcan.
 38.322.1. Be þam scohwyrhtan geseah eac sum oðer man þurh
hwylce onwrignesse, þæt his hus wæs þær getimbrod, & þæs
huses timbriend wæron wyrcende Sæternesdagum anum.
 38.322.3. & þa se æwfæsta man, þe þa gesihðe
geseah, æfter þan he ongan acsian smeaðancollice be ðam life þæs
sceohwyrhtan.
 38.322.5. Þa gefrægn he, þæt of eallum þam þingum,
þe he ælce dæge begeat, swa hwæt swa him mihte to lafe beon ofer his
mete & hrægl, symble he gewunode, þæt he eall þæt brohte
Sæternesdagum to sancte Petres cyrican & þæt þær dælde
þearfendum mannum.
 38.322.9. Geþenc nu, Petrus, of þære wisan, þæt hit
næs na butan gewyrhtum, þæt his huses timbrung wæox
Sæternesdagum.
 38.322.10. Petrus cwæð: in þysse wisan þu hafast me genoh
genihtsumlice & gecwemelice gehealden.
 38.322.12. Ac ic þe frigne, hwæt we cweþen, hwæt
þæt sy, þæt sumra hus wæron gehrinene mid þy miste þæs
fulan stences, sumra ne mihton beon gehrinene, oþþe hwæt is þæt,
þæt he geseah ða brygce, oððe hwæt is þæt, þæt he
geseah þa ea?
 38.322.15. Gregorius him andswarode: sceawie we, Petrus, þa
geearnunge þara þinga, þe men doþ, & gehycgaþ of þam
onlicnessum þara wisena, þe he on þam gesihþum geseah.
 38.322.18. Witodlice he geseah þurh þa brycge þa rihtwisan
gan to þam fægrum stowum, forþon swyðe nearu is seo stig, swa hit
gecweden is on þam godspelle: se weg is swiðe nearu & wiðerdyne, þe
lædeþ to þam ecan life.
 38.322.21. & eac he geseah yrnende þa fulstincendan ea, seo
is þam geteohhod, þe daga gehwylce her gehicgeð ymb þa nyþerlican
þing, & fylnesse hine geond floweþ his lichamlicra uncysta.
 38.322.23. Eac he geseah, þæt sumra manna hus gehran se mist
þæs fulan stences, sumra ne mihton fram þam beon gehrinene.
 38.322.25. Þæt is þus to ongytenne: forþon full manige men
syndon, þa þe eallinga wyrcað fela godra weorca, ac swa þeah þonne
gyt beoð gehrinene mid lichamlicum uncystum on þære lustfulnesse heora
geþohtes, þæt is swyðe rihtlic, þæt þa þær ymbsitte se
mist þære fulnesse, þa ðe her þonne gyt blissað &
gelustfullaþ se lust þæs lichaman.
 38.322.30. Be þon se eadiga Iob cwæð, þa þa he geseah
þa ylcan lustfullnesse þæs lichaman, þæt heo wæs in þære
fylnesse, he spræc þa þysne cwyde be þam wrænan & slidenan men:
eall seo lustfulnes & swetnes þæs lichaman weorðeþ to wyrma
geride.
 38.323.3. Þonne soðlice, Petrus, þa þe acsiað &
gerædaþ heora heortan fullfremedlice fram ælcum synlustum þæs
lichaman, butan tweon hit is cuð, þæt þara hus ne magon na beon
gehrinene mid þy miste þæs fulan stences.
 38.323.7. Forþon hit is to ongytene, þæt seo ylce fylnes
& se mist, þe þær gesewen wæs, us þæt getacnað, þæt
seo lichamlice lustfulnes þæt mod, þe hit besmiteþ, hit mid
þeostrum oferþeceð, þæt hit ne mæg geseon þa beorhtnesse
þæs soðan leohtes, & forþon þe se man her beneoðan byþ
gelustfullod & gesyngod, he forþon þrowaþ ða dimnesse for ðam
uplican dome.
 38.323.12. Petrus cwæð: wene we, þæt us ne mage beon
þæt gecyþed mid ealdorlicnesse þære halgan spræce, þæt
manna scyldu sin gewitnode mid þy wite þæs fulan stences?
 39.323.15. Gregorius him andswarode: we witon & naht ne
tweogiað, þæt hit mæg.
 39.323.16. Soðlice eac we leornodon in Genese þære bec,
þæt drihten sende fyr & swefl samod ofer Sodoma folc, to þon
þæt þæt fyr hi forbærnde, & se fula stenc þæs swefles hi
acwealde.
 39.323.18. Forþon þe hi burnon on þære unalyfdan lufe
þæs gebrosniendan lichaman, hi forþ on eac samod to lore wurdon in
þam bryne & fulan stence, þæt hi ongæton on heora sylfra wite,
þæt hi sealdon ær hi sylfe mid heora synlustum to þam ecan deaþe
þære fulnesse.
 39.323.22. Petrus cwæð: ic andette, þæt me naht nu to
lafe ne wunað þære frignunge & acsunge be þam wisum, in þam ic
wæs tweogende ær.
 40.323.25. Gregorius him andswarode: eac us is to witanne,
þæt fulloft þa sawla, þe þonne gyt wuniað in heora lichaman,
geseoð hwæthugu witelices be þam gastlicum wisum, þæt þonne
hwæþre hwilum becymeð sumum mannum to heora agenre trymnesse & lare,
sumum eac hit gelimpeð, þæt hit becymeð to trymnesse & lare
oðrum mannum, þam þe hit gehyrað.
 40.324.4. Soðlice se swiðe unstilla cniht, þam wæs nama
Theodorus, be þam ic geman þæt ic sæde iu in þam folclarum beforan
þam folce, se cniht wæs in minum mynstre & fylgde his agnum breðer
ma for nede þonne for his agnum willan.
 40.324.7. Þam wæs swyþe hefig, þæt gif hwilc man aht
spræc to him be his agenre Hæle, nalæs þæt an, þæt he ne
mihte don þa god, þe hine man lærde, ac eac swylce he ne mihte hi na
gehyran, ne he næfre ne mihte cuman to ðam hade þære halgan liflade,
ac for swa & spræc ealling swergende & yrsiende & bysmriende.
 40.324.12. Þa gelamp hit on þam mancwealme, þe nu niwan of
mycclum dæle fornam þæt folc þissere burge, þæt he wearð
drepen in þa sceare & þy wæs gelæded to deaþe.
 40.324.14. & þa þa he sceolde alætan þæt nihste
oroð & agyfan his gast, þa gesomnodon þider þa broðru hi to his
forðfore & woldon hine scyldan mid heora gebedum & fore gebiddan.
 40.324.17. & þa eallinga of þam mæstan dæle his
lichama wæs ær dead, buton þæt an, þæt þa gyt in þam
breoste anum fnæs hwylchugu liflic hætu þæs oreþes, þa þa
broðra ongunnon swa myccle geornlicor for hine gebiddan, swa myccle ma swa hi
gesawon, þæt he hrædlice sceolde beon gewiten.
 40.324.21. Þa færinga ongan se ilca cniht clypian to þam
æt standendum broðrum & mid hludum stefnum toslitan & amyrran
þara broðra sangas & gebedu þus cweþende: gaþ la onweg.
 40.324.24. Nu ic eom geseald þysum dracan to forswelganne, ac he
ne mæg me forswelgan for eowre andweardnesse.
 40.324.25. Nu he hæfþ beginen in his muðe min heafod &
forswolgen.
 40.324.26. Ac alyfaþ him þa stowe, þæt he me ma ne ceowe
ne ne cwelmie, ac þæt he mote gedon þæt he donde is.
 40.324.28. For hwan la þrowige ic þa yldingce for eowrum
þingum, nu ic eom him geseald to forswelganne?
 40.325.1. Þa broðor ongunnon cweoþan to him: hwæt is
þæt, broðor, þæt ðu sprecest?
 40.325.3. Segna þe & sete þe on þæt tacen ðære
halgan rode.
 40.325.3. & mid hludum cleopungum cwæð: ic wille me
segnian, ac ic ne mæg, forðon þe ic eom forseted & forðrycced mid
þam scyllum þisses dracan.
 40.325.6. Þa sona swa þæt geherdon þa gebroðra, hi
astrehton hy on eorðan & ongunnon wepende bidden þæs cnihtes
generenesse.
 40.325.7. Þa færinga ongan se ylca cniht mid miclum stefnum
cleopian & cweþan: drihten Gode ic secge þancas, þæt ðes draca
nu fleah for eowrum gebedum, se me hæfde underfongen to forswelgenne, ac he
hwæðre aweg adrifen ne mihte her gestandan.
 40.325.11. Ðingiað la nu for minum synnum, forðam þe ic eom
gearu, þæt ic wille gecyrran to rihte & eallinga forlætan þis
woruldlice lif.
 40.325.13. Soðlice, Petrus, se ylca man, se ðe fulneah wæs
of mæstum dæle þæs lichoman ær dead, swa swa hit ær gesæd
wæs, ði him wæs þæt lif on gehealden, to ðon þæt he wære
gecyrred mid ealre heortan to Gode.
 40.325.16. & ða æfter ðan þe he on his mode gehwerfed
wæs, he læg lange geswenced mid mettrumnesse, & ða swa wearð
onlysed his sawul of þam lichoman.
 40.325.18. Þonne wið þam spelle, Petrus, wæs Crisorius,
þæs ðe me Probus his mæg sæde, ðæs gemynd ic herbufan ymbe
spræc.
 40.325.20. Se Crisorius wæs swyþe welig wer in þeossum
middangearde, ac swa swyþe swa he wæs full þære uncyste, swa swyðe
he wæs mid oferhygdum onblawen & mid woruldspedum; he wæs
underþeoded his lichoman lustum & onæled mid þære gitsunge fyrum
to þam gestreone woruldlicra æhta.
 40.325.24. Ac þa ðe drihten seolfa getihhode, þæt he wolde
settan ende his swa monigra yfela, þe hine drep mid lichamlicre untrumnesse.
 40.325.26. & ða þe hit nealæhte his ende, on þa ylcan
tide he wæs leorende of lichoman, ontyndum his eagum he geseah standan
beforan him blace & swyðe swearte gastas, & ða ongunnon swyðlice
beotian, þæt hi scoldon hine geniman & gelædan to hellelocum.
 40.325.30. Ða ongan he cwacian & blacian & swætan
& mid miclum stefnum cleopian & willian fyrstmearce, & ða cigde
he Maximum þone munuc his agenne sunu, þone ic me seolf geseah, & mid
swiðe gedrefdum stefnum him cwæð to: eorn la, Maxime, eorn, & onfoh
me & me forstand.
 40.325.34. Ne geworhte ic næfre nænine wom ðe, ne ic noht
yfeles gedyde in ðinum geleafan.
 40.326.1. Þa sona com þyder se Maximus swyðe gedrefed &
wæs þær wepende & hlydende, oð þæt se hyred þider eal
gesomnode.
 40.326.3. Þa ða awyrgdan gastas, þe ðær stodon & se
seoca man hefelice aræfnede, ne mihton ða oðre men na geseon, ac hi
hwæðre ongeaton heora andweardnesse in ondetnessum & blacunge & on
cwacunge þæs untruman mannes, þe ðær swa atogen wæs.
 40.326.6. Þa soðlice se ilca man fore fyrhte þære
swæran onsyne þæra awyrgedra gasta he cyrde hine hider & ðider
þær he læg on his beddinge on þa wynstran healfe, ac he ne mihte
adreogan heora onsyne, & ðonne he gecyrred wæs to ðam wege, hi
wæron þær æt him.
 40.326.10. & ða þe he swa swyþe gebunden geare ongeat
& georwende, þæt him næfre ofer þæt ne mihte beon geleoðad,
he ongan þa mid myclum stefnum cleopian & cweðan: fyrst la oð morgen,
fyrst la oð morgen.
 40.326.13. & ða þe he þas word cleopode, in þam ylcum
wordum he wæs alocen of ðære wununge his lichoman.
 40.326.15. Be ðam men hit is cuð, Petrus, butan tweon ,
þæt he geseah for ure þearfe þas wisan, nalæs for him seolfum, to
ðon þæt seo his gesihð fremie us, ða þe drihten abideþ nu get
geþyldelice mid his þære godcundan geðyldo.
 40.326.18. Hwæt wæs þam men, þeah ðe he þa wilnode
fyrsþmearce, þa ðe he geseah þa awyrgedan gastas æt his deaðe, se
gewilnode þara fyrstmearca, ac he þa na ne onfeng ne begytan mihte?
 40.326.21. Eac is nu mid us Athanasius se mæssepreost Licania
þære mægðe, se sæde, þæt on his dagum gelumpe þær
swyþe ondrysnlicu wise.
 40.326.23. He cwæð, þæt þær wære sum mynster,
þe is haten Tongalatan, & in þam wæs sum munuc, se wæs hæfd
& wened fram mannum mycelre arfæstnesse, & he wæs gesewen godra
þeawa, & on ælcum his weorca he wæs geglænged, swylce he god
wære, ac swa hit on ænde eft wearþ cuþ feorr on oþre wisan, þonne
he ær æteowed wæs.
 40.326.28. Witodlice þonne he sceolde fæstan mid oðrum
broþrum, he dyde þonne gelicost, ac hwæþre he gewunode, þæt he
æt in his deogolnessum, swa swa he ana wiste, & þone leahtor nyston na
þa oðre broðra.
 40.326.31. Ac þa æt nehstan ofercumendre þæs lichaman
untrumnesse he wearð gelæded to his lifes ændedæge.
 40.326.32. & þa þa he wæs æt his ænde, he dyde,
þæt þa broþra wæron ealle gesamnode to him, þe in þam mynstre
wæron.
 40.327.2. & hi þa wendon & gelyfdon, þæt hi sceoldon
æt þyllicum were sweltendum hwæthuga myccles & wynsumlices fram him
gehyran.
 40.327.4. & he þa se munuc swa geswænced & beofiend
wæs genyded, þæt he meldode þam broðrum & cyþde, hwylcum
feonde he wæs geseald þa, & fram hwylcum he wæs genyded, þæt
he sceolde ut gan.
 40.327.7. Soðlice he cwæð þus beforan heom eallum: þa
þe ge gelyfdon, þæt ic fæste mid eow, ic æt deogollice swa ge
nyston, & nu forþ on ic eom seald þysum dracan to forswelganne, se
hafaþ gebunden mid his tægle mine cneowu & mine fet, & his heafod
is onsænded in minne muð, & drincende min oroð he tyhþ him to
minne gast.
 40.327.11. Gecwedenum þisum wordum he wæs sona forðfered.
 40.327.12. Witodlice he mihte beon alysed ær fram ðam dracan
mid hreowsunge & dædbote, & ða ne mihte na beon alysed, þa þa
he gebad butan dædbote, þæt he þone geseah æt his ænde.
 40.327.15. Forþon þæt is cuð butan tweon, þæt he
geseah þa gesihþe þam mannum to nytnesse, þe hit gehyrað &
ongytaþ, & na him sylfum to ænigre helpe, se cyðde þam broðrum
þone feond, þam he wæs geseald, & he him sylfa þone na ne gedygde
ne ne bebearh.
 40.327.19. Petrus cwæð: ic wolde, þæt me wære
gecyþed, hweþer sy to gelyfanne, þæt þæt clænsiende fyr sy
æfter deaðe.
 41.327.21. Gregorius him andswarode: drihten cwæð in his
godspelle: gað þa hwile þe ge habbaþ leoht.
 41.327.22. & eft he cwæð þurh þone witgan: on onfengre
tide ic þe gehyrde, & on hæle dæge ic þe gefultmade.
 41.327.23. Þæt eac Paulus se apostol wæs reccende, þa
þa he cwæð: geseoh, þæt þis is andfengu tid, & geseoh,
þæt þis syndon hæle dagas.
 41.327.25. & eac Salomon cwæð: swa hwæt swa þin hand
mage wyrcan, wyrce arudlice, forþon þe mid helwarum ne byð, þider þu
onettest, ne weorc ne gesceadwisnes ne snyttro ne wisdom.
 41.328.2. & eac Dauid cwæð, þæt Godes mildheortness
is in worulda woruld.
 41.328.3. Butan tweon of eallum þam cwidum is cuþ, þæt
gehwylc man swylc he heonan leoreð, swylc he byð andweard eft in ðam
dome.
 41.328.5. Ac ðonne hwæþre be sumum leohtum scyldum þæt
clænsiende fyr is to gelyfanne, þæt hit sy ær þam dome, forþon
seo soðfæstnes cwæð, þæt swa hwylc man swa yfelsacunge sæde
on þone halgan gast, þæt hit him nære ne in þissere worulde
forgifen ne in ðære toweardan.
 41.328.9. In þam cwide mæg beon ongyten, þæt sume scylda
magon beon forlætene in þyssere worulde, sume eac magon beon forgifene in
þære toweardan.
 41.328.11. Soðlice on ðam godspelle be anre wisan is
wiþsacen, þær openað eac gerysnlic andgyt, þæt hit mage beon
forgifen be sumum wisum.
 41.328.13. Ac þonne hwæþre, swa swa ic ær sæde, hit is
to gelyfanne, þæt hit mæg beon be þam medmycclum & þam
læstum synnum, swa swa þæt is gelomlic unnyt word & ungemætelic
hleahtor oððe seo syn þære gymingce ymb his gehygdlicu þingc &
spede, seo wise byþ uneaðe gehealden butan scylde ge eac fram þam mannum
selfum, þe genoh gære witon, hu hi þa scylde bebugan sceolon, & eac
þæt gif man gedwolan fylgeþ, swa swa he nat: in hefigum wisum ealla þa
æfter deaþe hefigiað, gif hi næron na ær gebette ne na onleoðode
þa hwile þe se man wæs in þisum life.
 41.328.22. Soðlice Paulus cwæð se apostol, þæt Crist
wære staþol ælces weorces, & eac he cwæð: swa hwylc man swa
ofer þisne staþol timbrað & seteð gold oþþe seolfor oððe
deorwyrðe stanas, treow oþþe hig oððe healm, anra gehwilces mannes
weorc þæt fyr acunnað hwylc hit sy.
 41.328.26. Forþon us is geornlice to geþencanne, þeah þe
þæt treow & þæt hig & þæt healm forbyrne on þam huse,
þæt þæt gold & þæt seolfor & þa deorwyrðan stanas na
ne forbyrnað; swa eac þa rihtan weorc & þa godan þær wuniað
butan bærninge in þam rihtwisan mæn, ac þæt þæt fyr fornime
þurh clænsunge þa medmestan & þa leohtestan synne, þe he ær
ungebeted hæfde.
 41.329.3. & swa þeah us is þæt to witanne, Petrus,
þæt nænig man þær ne onfehð noht þære clænsunge hæle
be þam læstum synnum, nymðe he geearnige ær þa hwile þe he on
þysum life sy mid godum dædum, þæt he mage þær begytan þære
clænsunge hæle.
 42.329.8. Eac hit gelamp, þa ic wæs geong & eac þa gyt
in læwdum hade, þæt ic gehyrde secgan swyþe wise witan, þæt
Pascasius þises apostolican setles deacon, þæs bec syndon swiðe
rihtlice & fægre mid us, þa he wrat be þam halgan gaste, witodlice
he wæs wundorlicre halignesse wer, & eallra swiðust he wæs abysgod
& hine geæmtigode to þam weorce ælmæssylena.
 42.329.13. He wæs þearfena lufiend & his sylfes
forhogiend.
 42.329.14. & þa þa þes ylca Pascasius on þam geflite,
þe geworden wæs weaxendum þam gestale geleaffullra wera ymb Simmachim
& Laurentium, þa geceas he Laurentium to þam hade þæs biscopes
domes, & þa wearð he æfter þon oferswiðed mid anmodnesse eallra
þara witena, & he swa þeah sylfa þurhwunode in his cwide oþ þone
dæg his ændes, lufode þone & betran dyde, þe seo godcunde
gesomnung forsoc, þæt hire fore wære fore þam dome þara bisceopa.
 42.329.21. Þa witodlice Pascasius se deacon wæs forðfered in
þam tidum Simaches þæs apostolican setles biscopes.
 42.329.22. Þa gelamp hit, þæt man alegde ofer þa bære,
þe his lic on wæs, his dalmatican, & þa com þider sum deofolseoc
man & gehran þære dalmatican.
 42.329.24. Þa wæs he sona hal.
 42.329.25. Þa ymb langne fyrst gewearð hit eft, þæt
læcas comon for his lichaman hæle to Germane Capuana biscope, þæs
gemynd ic ær bufan sæde þa tæhton þa læcas him, þæt he
sceolde beon baðod in þam hatum baðum, þe wæron neah þam hwammum
þære burge.
 42.330.2. Þa eode se biscop sona on þa baðu.
 42.330.3. Þa gemette he þær standan & þegnian him on
ðære hætu þone forecwedenan deacon Pascasium.
 42.330.4. Soðlice gesewenum þam deacone he aforhtode eall &
acsode, hwæt swa mycel wer & foremære þær dyde.
 42.330.6. Mid þy he him andswarode & cwæð: for nanum
oþrum þinge næs ic geteohhod in þas witelican stowe, buton forþon
þe ic gefealh & gewunode in Laurenties worde & wæs wið
Simmache.
 42.330.9. Ac ic bidde nu, þæt þu for me to drihtne gebidde,
& in þon þu gecnawest, hweþer þu fram him gehyred byst, & he
þinre bene recceþ, gif þu me her ne findest, þonne þu eft cymst.
 42.330.11. For þære wisan se drihtnes wer Germanus wæs
abysgod swiðe mid his benum ymb þæs deacones geþingu to Gode, & he
hine þa þy na ne gemette, þa þa he eft com to þam baðum, forþon
se deacon mihte beon geclænsod þære synne æfter deaðe, forðon he
ne gesyngode na mid hete ne mid niðe, ac for þam gedwolan, þe he nyste,
hwæþer he woh dyde.
 42.330.16. For þy he onfeng forgifnesse, þa þa he naht wyrcan
ne mihte, forþon þe he hit hæfde ær geearnod mid ælmæsselenum
& godum weorcum.
 42.330.19. Petrus cwæð: ic þe frigne, hwæt þæt sy,
þæt in þysum ytemestan tidum þyssere worulde swa swiðe manigu
wundru be manna sawlum scinaþ & mærsiað, þe lange ær wæron
mannum bemiþene, swa þæt hi openlice wæron nu us geþuhte, þæt
hi cyþdon us þa toweardan wurulde mid þam openlicum onwrignessum &
æteownessum.
 43.330.24. Gregorius him andswarode: swa hit is swa þu sægst.
 43.330.24. Soðlice swa myccle swyþor swa nealæcende is
þeos andwearde woruld to ende, swa myccle ma eac seo towearde woruld mid hire
nealæcunge geneahhe byð gecyþed & mid swutelum wundrum &
foretacnum byþ ontyned.
 43.331.1. Forþon soðlice in þissere worulde we ne magon nu
geseon us betweonum ure geþohtas, & þonne in þære worulde ure
ælc sceawaþ oþres heortan & geþohtas, hwæt cweþað we þas
woruld butan niht & hwæt þa toweardan buton dæg?
 43.331.4. & hwylcum gemete seo niht byð geændod, & se
dæg onginneþ upp yrnan ær sunnan uppgange, þonne samed sumum gemette
þa þystru beoð gemængde to þam leohte on þa dagunge, oþ
þæt þe þære gewitendan nihte lafa beoð gecyrde fullfremedlice in
þæt leoht þæs æfterfylgendan dæges, swa þyses middaneardes
ænde is nu þa gemænged to þam fruman þære toweardan worulde,
& his þystru, þa þe gyt to lafe syndon, lihtaþ nu þa &
swutoliaþ mid sumre gemængnesse gastlicra þinga.
 43.331.11. & þa wisan, þe þære worulde syndon, manige
we sceawiað nu, & swa þeah nu gyt we hi na fullmedomlice oncnawaþ,
forþon we hi geseoð, swylce hit sy ær sunnan uppgange, forþon þe hit
nu gyt is in sumre glomunge & ungeare witolnesse ures modes.
 43.331.15. Petrus cwæð: me licað þæt þu sægst.
 43.331.16. Ac nu gyt þæt min mod onstyreð to acsunge be swa
mycclum were & mærum Pascasio, forþon þe he wæs gelæded
æfter deaðe to witiglicre stowe, & his hrægl, þe ofer his bære
læg, þa þa se deofulseoca man gehran þæt, sona fram him swa
ofsetenum & geswenctum wæs geflemed & afyrred se awyrgda gast.
 43.331.20. Gregorius him andswarode: in þissere wisan sceall
mycel stihtung & swiðe mænigfeald ændebyrdnes þæs
ælmihtigan Godes beon ongyten, þæs dome hit wæs gedon, þæt se
ylca wer Pascasius se deacon, se gesyngode on him sylfum on sume tide & swa
þeah worhte æfter his deaðe sume wundorlice wisan þurh his lichaman
beforan manna eagum, se eac swylce ær his deaðe þam ylcan mannum
ongytendum dyde manegu god & arfull weorc.
 43.331.27. & þa nolde God ælmihtig, þæt þa ðe
his godan weorc gesawon, wæron ungelyfende oððe ortreowe be þam wene
þara ælmæssena þæs arwyrðan deacones, ac wolde, þæt men
wiston, þæt him nænig syn ungebeted butan wrace aleoðod wære; þa
scylde se Pascasius ne gelyfde na him to synne, & he forþon hi na
adwæscte ne ne geclænsode mid wopum & dædbotum.
 43.332.4. Petrus cwæð: nu ic geþænce & gehycge þa
wisan, þe þu sægst, ac þonne hwæðre ic eom getogen mid þyssere
gesceadwisnesse & genyded, þæt ic nalæs þæt an forhtige þa
synne, þe ic on me sylfum ongyte, ac eac swylce þa ic on me na ne ongyte.
 43.332.8. Ac nu ic þe frigne, forþon þe her hwene wiðufan
þine word & anspræc rehte & smeade be þam witelicum hellestowum,
hwæt wenað we, hu hit sy to gelyfanne, hwæþer helle sy þe ofer
þyssere eorðan þe under þissere eorðan?
 44.332.12. Gregorius him andswarode: ne dear ic naht þristelice
be þissere wisan reccan ne ne scrifan.
 44.332.13. Soðlice hwæþre full manige men wenað, þæt
seo hell sy on sumum dæle þyssere eorðan, sume þonne wenað, þæt
hi sy under þyssere eorðan.
 44.332.15. & swa þeh þis cnysseð min mod swyþe,
þæt we hatað helle in gewritum, forþon þe heo ligeþ beneoþan
eorðan, forþon is wen, þæt hit wære gesæd þurh þone
sealmscop, þa þa he þus cwæð: drihten, þu alysdest mine sawle of
þære neoðeran helle.
 44.332.19. For þam cwyde me is geþuht, þæt seo ufere hell
sy on þyssere eorðan, & seo neoþere hell sy under ðissere
eorþan.
 44.332.21. & eac Iohannes stefn geþwæreþ þam ylcan
andgyte in þam ilcan wene, se sæde, þæt he gesawe boc mid seofon
inseglum geinseglode, & þæt nænig man wære gemeted wyrðe ne on
heofonum ne on eorðan ne under eorðan, þe þa boc moste untynan &
hire inseglu tobrecan þa boc swa þehhweþre Iohannes sæde, þæt heo
wære æfter þon untyned þurh þone leon of Iudan cynne.
 44.332.26. Hwæt elles, Petrus, wæs getacnod in þære bec,
buton þæt halige & þæt godcunde gewrit?
 44.333.1. Þæt untynde us ure alysend ana, þa þa he
wæs man geworden & sweltende for us & eft arisende & upp
astigende, þa þa he cyðde & geopenode ealle þa gerynu, þe in
þam halgan gewrite ær belocene wæron.
 44.333.4. & nænig on heofonum ne ængcel ne nan lifgende
man mid lichaman on eorðan ne nan under eorðan wæs weorðe gemeted,
þæt is þonne ne þa sawla, þe of lichaman wæron alædde, in
nænigum þara stowa næron, þe mihton untynan us þa gerynu þære
halgan spræce, buton drihtne sylfum.
 44.333.9. Nu we gehyrað, þæt hit is gesæd, þæt under
eorþan nære nænig gemeted, þa þe þa boc mihte unlysan &
unfealdan, ne þynceð me forþon, þæt us aht wiþsæce &
wiþstande, þæt hit gelyfed beon ne mage, þæt seo hell sy under
eorþan.
 44.333.12. Petrus cwæð: ic þe frigne nu gyt, hweþer hit sy
to gelyfanne, þæt sy an hellefyr, þe swa manige bærninge syn
gegearwode, swa þara synna missenlicnes byþ.
 45.333.16. Gregorius him andswarode: witodlice an hellefyr is, ac
hit ne bærneþ na ne ne cwylmeþ anum gemete ealle þa synfullan.
 45.333.17. Soþlice þær byþ gefylled anra gehwilces mannes
wite swa swiðe swa hit his agnu syn abædeð.
 45.333.19. Swa in þysum middangearde manige men standað under
anre sunnan, & þonne hwæþre hi ealle ne gefelað þære ylcan
sunnan hæte gelice, forþon þe oðer byþ ma mid hæte geswænced
oþer læs, swa eac þær in þam hellefyre ne byð na an gemet
þære bærninge, forþon þe þæt her deþ seo missenlicnes manna
lichamena/, þæt hit byþ ungelic, & þæt gedeþ þara seo
missenlicnes manna synna, þeh þe hi nabban na ungelic fyr, hit swa þeh
bærneð þa ylcan ælcne anra ungelice æfter heora geearnungum.
 45.334.3. Petrus cwæð: cwyst þu la, ic þe acsige, hweþer
þa þe þær beoð æne besæncte, sculon hi þær beon aa
byrnende?
 46.334.5. Gregorius him andswarode: hit is swyðe cuð &
untweogendlic soþ, þæt swa swa ne byþ nænig ænde þara goda in
þam gefean, swa eac ne byþ nænig ænde þara yfla in þam
tintregum.
 46.334.7. Soðlice hit is gecweden in þam godspelle: þa
arleasan gað in þæt ece wite & þa rihtwisan in þæt ece lif.
 46.334.9. Witodlice forðon þe þæt is soð, þæt God
gehet þam rihtwisum, butan tweon ne mæg þæt beon leas, þæt God
gebeotode to þam unrihtwisum mannum.
 46.334.11. Petrus cwæð: eac gif hit gelimpeþ, þæt hwylc
man þenceð & cweþeð, þe God wæs beotiende mid þam ecum witum
to synfullum mannum, to þon þæt he gestyrde heom & atuge fram
þæra synna weorce & gefremednesse?
 46.334.14. Gregorius him andswarode: gif þæt is leas, þæt
he beotode, to þon þæt he hi gerihte fram heora unrihte, eac swylce
þæt is leas, þæt he gehatende wæs, to þon þæt he hi
gelaðode to rihtwisnesse.
 46.334.17. Ac gif hwylc ungewittig man to þon geneþeð,
þæt þæt cweþeð, þæt he æfre wære beotiende þæt he
eft nære gefyllende, þonne byð hit þæs gelicost, þæt þonne
þe we willað hine mildheortne bodian, we sceolon hine leasne secgan.
 46.334.21. Ne geweorþe þæt la, Petrus, næfre, forþon
þe þæt is unrihtlic & unalyfedlic ænigum men to geþæncanne
oþþe to cweþanne.
 46.334.23. Petrus cwæð: ic wolde witan, hu rihtlic þæt
sy, þæt seo scyld si witnod butan ænde, seo þe þurhtogen byþ mid
þam ende.
 46.334.25. Gregorius him andswarode: rihtlice þæt wære
gecweden, gif se þearlwisa dema ne sceawode na manna heortan, ac heora
dæda/.
 46.334.26. Soðlice forþon þa unrihtwisan men agyltað on
heora lifes ænde, forþon hi mid þy ænde lifiað in þam unrihte.
 46.335.2. Witodlice hi willað beon gif hi magon butan ænde, to
þon þæt hi magon syngian butan ænde.
 46.335.3. On þon hi cyðað, þæt hi wilniað, þæt hi
lifigan aa in þære synne butan ænde, þa þe ne blinnað næfre,
þæt hi syngian þa hwile þe hi lifgiað.
 46.335.5. Ac þæt belimpeð to þære mycclan rihtwisnesse
þæs demendan Godes, þæt næfre þær ne þoliað þæs
wites, þa þe næfre in þisum life willað þolian þære synne
& hyre butan beon.
 46.335.8. Petrus cwæð: eac nænig rihtwis man ne bið feded
mid wælgrimnesse, ac swa þeah hit is beboden fram þam rihtwisan drihtne,
þæt forþon se agyltenda þeowa scule beon swungen, þæt he sy
gerihted & gebeted fram his unrihte, & þa unrihtwisan men beoð
sealde hellfyrum; gif hi ne becumað her to rihtingce, hi byrnað þær
aa in ecnesse.
 46.335.13. Gregorius him andswarode: se ælmihtiga God ne byð
næfre geblissod mid earmra manna cwale, forþon þe he is swiðe arfull
& mildheort, ne he næfre byþ gestilled fram unrihtwisra wrace,
forþon þe he is swiþe rihtwis.
 46.335.16. Ac þa unrihtwisan men ealle beoð getealde to þam
ecan wite & þær beoþ witnode mid heora selfra unrihte.
 46.335.18. Ac þonne hwæþre hi byrnað to þon hwæthugu,
þæt þa rihtwisan ealle geseon in Gode þa gefean, þe hi onfengon,
& eac sceawian on þam arleasum þa witu, þe hi him sylfum beburgon,
þæt hi þonne acnawan, þæt hi sylfe sculon beon swa myccle ma
gyldende þære godcundan gife in ecnesse, swa myccle ma swa hi geseoþ
oðra yflu beon witnode in ecnesse, þa hi oferswiðdon & heom sylfum
beburgon mid Godes fultume.
 46.335.24. Petrus cwæð: ac hwær biþ þæt, þæt
þa halgan beoð, gif hi nellaþ gebiddan for heora feondum, þa þe hi
geseoþ þonne þær bærnende?
 46.335.26. Witodlice to þam wæs gecweden: gebiddað for
eowrum feondum.
 46.335.27. Gregorius him andswarode: halige men gebiddað for
heora feondum on þa tide þe hi magon heora heortan gecyrran to
wæstmbærre dædbote & hi gehælan mid hyra sylfra rihtliflade.
 46.336.1. Hwæt elles forþon is þæt, þæt hit sy to
gebiddane for þam feondum, nymðe þæt se apostol cwæð, þæt
God heom sylle dædbote to ongytanne þa soþfæstnesse, & þæt
hi geswicon & gecyrron to his sylfes willan fram deofles grinum, fram þam
hi beoð hæfde & gehæftnede?
 46.336.5. & hu mæg þonne þær beon fram him gebeden,
forþon þe ofer þæt hi ne magon nænigra þinga beon gecyrrede fram
heora unrihte to rihtwisnesse weorcum?
 46.336.7. Witodlice þæt is be þære ylcan wisan, for hwan
hit þonne ne sy gebeden for þam mannum, þe beoð genyþrode in þam
ecan fyre.
 46.336.9. Seo wise is nu eac gelicost þon, þæt hit ne byð
nyt, þeh þe gebeden sy for deofle & his geferum, þa þe geara
getealde wæron to þam ecan hellesusle.
 46.336.12. & eac seo wise is nu, þæt þa halgan men
nellað gebiddan for þam ungeleaffullum mannum & arleasum, þe
forðferde beoð, butan for þa þe hi witon, nu ær heora ænde, þa
beoð getealde to þam ecan witum, þa hi wilniað, þæt þurh heora
gebeda/ geearnunge in him þæt wite bebeorgen & for heora unrihte
geblinnan beforan þære gesihþe þæs rihtwisan deman.
 46.336.17. Ac þy nu þa rihtwisan, þe lifgende beoð, ne
efnsargiað na þam unrihtwisum mannum deadum & genyþrodum, forþon
þe hi sylfe witon & wenað nu gyt, þæt hi eac sculon þrowian
hwæthugu demedlices be heora sylfra wisan.
 46.336.20. & þonne hi sceawiað myccle þearlwislicor þa
tintregu þara unrihtwisra manna, þonne hi hi selfe witon geclænsode fram
ælcre uncyste, & ofer þæt hi þeodað hi & gefeolað
nealicor & fæstlicor to þære rihtwisnesse.
 46.336.23. Swa witodlice, Petrus, þara haligra mod forswelgeþ
seo strengð & se nið þære þearlwisnesse, þurh þæt þe
hi geþeodað hi to ðam rihtwisan deman, þæt eallinga ofer þæt
heom ne byð alyfed, þæt hi aht þæs cweðan, þe geunþwærige
fram þæs incundan regoles smeaðancolnesse þæs eallican deman.
 46.336.28. Petrus cwæð: nis nu ofer þis naht, þæt
þurfe beon andswared swa openre gesceadwisnesse, swa þu gesprecen
hæfst.
 46.336.29. Ac þeos socn onstyreð min mod, hu þæt sy
gesæd, þæt seo sawl sy undeadlic, nu þa we witon & us cuð is,
þæt seo sawl swelteð in þam ecan fyre.
 47.336.32. Gregorius him andswarode: forþon þe twam gemetum
þæs mannes lif is gesæd, eac twam gemetum se deað sceal beon
ongyten.
 47.336.33. Oþer is witodlice, þæt we in Gode lifiað,
oþer is, þæt we in þissere worulde lifiað, þe we on gesceapene
& geworhte wæron.
 47.336.35. Þæt is þonne oþer, þæt man eadiglice
lifige sume hwile, oðer is, þæt man aa wesendlice & ecelice lifie.
 47.337.1. Witodlice seo sawl is ongytenu, þæt heo mæg beon
deadlic & undeadlic.
 47.337.2. Heo byþ deadlic, þonne heo anforlæt syngiende,
þæt heo eadiglice & rihtlice lifige, & heo byð undeadlic,
þonne heo næfre blinneþ, þæt heo aa wesendlice in ecnesse rihtlice
lifige, ac gehealdeð & ne mæg forleosan þæt lif hire agenre
gecynde, þy læs heo sy gehyned in þam ecan deaðe.
 47.337.6. Soþlice seo sawl in þam deaþe, þe heo onseted
byð, heo forleoseð, þæt heo sy eadig, & na ne forleoseð swa
þeh, þæt heo sy.
 47.337.8. Ac heo byð aa of þære wisan genyded, þæt heo
þrowað deað butan deaþe & asprungennesse & ændeþræste
butan ænde þæs wites, forþon þe hire byþ se deaþ undeadlic
& seo wanung unaspringendlic & se ænde ungedallic.
 47.337.11. Petrus cwæð: hwylc man is, þe him ne ondræde,
þonne he cymð to ænde, swa unasecgendlicne cwyde þære hynðe &
þæs wites, þe þu rehtest, sy swa hwylces weorces & geearnunge man
swa hit sy, forþon þe þeah he eallunga wite, hu he lifde & hwæt he
dyde ær, he swa þeah nat þonne gyt, hu smealice his dæde sceolon beon
gedemde beforan Godes eagum?
 48.337.18. Gregorius him andswarode: swa hit is swa þu sægst.
 48.337.18. Ac fulloft seo fyrhtu an þara lytelra scylda
geclænsað þa ut leoriendan sawle þara rihtwisra manna, swa þu sylf
gelomlice gehyrdest mid me beon sæd & reht be sumum halgum were, se
ondred him swiðe þearle, þa he com to his deaðe, ac æfter his
deaðe he æteowde his þegnum on hwitum gegyrelan & heom sæde, hu
beorhtlice & hu arwyrðlice he onfangen wæs.
 49.337.25. Fulloft, Petrus, se ælmihtiga God gestrangaþ ær
mid sumum onwrignessum þara forhtigendra manna mod, to þon þæt hi heom
ne ondreden on þam deaðe æt heora lifgedale.
 49.337.27. Soþlice sum broðer lifde mid me on minum mynstre, se
higode simble mid manigum & dæghwamlicum tearum to þam gefean þæs
heofonlican eþles.
 49.337.29. & þa þa he swiðe geornlice & mid mycclum
wylme his lustes smeade þa halgan spræca godcundra boca, ne sohte he na in
þam swa swyþe snyttru & wisdomes word, swa he sohte dædbote &
inbryrdnesse wop, to ðon þæt þurh þa onwæcenesse his mod aburne,
þæt hit mihte forlætan þas nyþerlican þing, & he fluge to
þam rice þæs heofonlican eþles þurh sceawunge his agenra synna.
 49.337.35. To þysum breþer wæs cweden þurh nihtlice
gesyhþe: be þu gæru & far, forþon drihten þe het faran.
 49.337.37. & he þa andswarode & cwæð, þæt he
andlifne næfde & wegnest to farene.
 49.338.1. He hraðe gehyrde eft cweðan to him on andsware: gif
þæt for þinum synnum gedon is & gecweden, þæt þu faran ne
miht, þonne sin þe þa ealle forgifene.
 49.338.3. Soðlice þa se broður þas word gehyrde ænes, he
þa gyt forhtode mid micclum ege.
 49.338.4. & eac swylce oðere nihte he wæs gemanod mid
þam ylcan wordum.
 49.338.5. Þa ymb V dagas wearð he mid feferadle geþread &
wearð forðfered beforan eallum þam broðrum weopendum & heom
gebiddendum.
 49.338.7. Eac oþer broðer wæs in þam ylcan mynstre, se
wæs gehaten Merulus, se gewunode, þæt he wæs swyðe geornfull mid
wope & ælmessum & forneah on nane tid ne blan, þæt sealmsangas
eodon of his muðe, buton þonne he his mete þigde, oððe his leomu
slæp abisgode.
 49.338.11. Þisum breðer wæs æteowed on nihtlicre
gesihðe, þæt sum beah of hwitum blostmum geworht gestige of heofonum on
his heafod.
 49.338.13. & he þa sona wæs abysgod mid his lichaman
mettrumnesse, & mid mycele sorhleasnesse his modes & glædnesse
wearð forðfered.
 49.338.15. Æt þæs ylcan breðer byrgene þa þa Petrus,
se nu is on hlafordscipe fore þam mynstre, him selfum wolde wyrcan byrgenne
þæs ymb feowertyne gær, swa mycel wynsumnesse stenc þær upp weoll,
þæs þe he sæde, of þære ylcan byrgene þæs broþer, efne
swylce þær gesomnode wæron þa swetan stencas eallra blostmena.
 49.338.20. Of þære wisan wæs swiþe swutullice cuð, hu
soð þæt wæs, þæt he geseah þurh þa nihtlican gesihðe.
 49.338.21. Eac wæs sum hysering in þam ylcan mynstre, þam
wæs nama Iohannes, se oferferde & alifde his selfes ylde mid andgite
& mid swiðe wynsumre eadmodnesse & gestæððignesse.
 49.338.24. Þysum cnihte seocendum & forneah to his ænde
gelæddum wæs æteowed sum eald man þurh nihtlice gesihþe, &
hine mid gyrde gehran & him þus to cwæð: aris.
 49.338.26. Of þissere mettrumnesse ne sweltest þu nu nanra
þinga; ac beo ðu gearu hwæþre, forðon þu ne bist lange tide her
wyrcende.
 49.338.28. Witodlice se cniht wæs þa eallunga georwened fram
þam læcum, þæt he æfre trum wurde, & he sæmninga wæs
gehæled & gemanod.
 49.338.30. He sæde sona þa wisan, þe he þær geseah,
& hine sylfne heold & beeode twegra gæra fæc on Godes þeowdome,
swa swa ic sæde, ofer þæt þe men wendon for þam gærum his
mycclan geogoðhades.
 49.338.33. Soðlice nu for þrym gærum, þa þa ura broþra
wæs sum dead & fram us bebyrged in þam lictune þæs ylcan
mynstres, eallum us þanon gangendum & niþer stigendum of þam lictune
se ilcan Iohannes wæs geciged of þære byrgenne fram þam ylcan
breþer, þe þær þa dead wæs & bebyrged.
 49.338.37. Þæt eac sona gecyþde se æfterfylgenda
ænde.
 49.338.38. Soðlice ymb X niht þæs he wæs gestelled mid
feferadle, he wearð forðfered.
 49.338.39. Petrus cwæð: ic wolde, þæt me wære
gecyþed & gesæd, hweþer þæt sceolde beon began & behealden,
þæt æteowed byþ þurh nihtlicu swefn & gesihðe.
 50.339.1. Gregorius him andswarode: hit is to witanne, Petrus,
þæt þæt VI gemetum þa geheowunge swefna gehrinað þæs mannes
mod.
 50.339.2. Hwilum þa swefn acunniað for oferfylnesse þære
wambe, hwilum eac for bysmrunge þæs costiendan feondes, hwilum hi beoð
acænde of þam geþohte, þe se man þænceþ, & samod eac
þær mid of þæs feondes bysmrunge, & hwilum eac hi cumaþ of
þam geþohte, þe se man þænceþ, & samod eac mid sumre soðre
onwrignesse.
 50.339.7. Ac þa twa swefn, þe we ærest nemdon, þa cumað
of þære wambe oferfylle & of þæs feondes bysmrunge, þa swefn we
cunnon ealle & gefandod habbað þurh gewisse cunnunge.
 50.339.10. & þa IIII gemetu þara swefna we magon cyþan
þurh manigfealde bysene godcundra gewrita, þe nu is lang to areccanne butan
tweon þonne þa swefn þara wisana missenlice þincað of ðam slæpe,
hi sceolon & magon beon þy earfoþlicor ongytene & gelyfede,
forðon þe hit naht yþelice ne bið cuð, hwanon hi cumað, ne naht
swutulice man witan ne mæg, fram hwam hi gelædde beoð.
 50.339.16. Ac halige weras tosceadað mid sumum incundum wisdome
þa swefn ge þa heowunge þara swefna betwux þam bysmrungum & æt
þam soðan onwrignessum, swa þæt hi witon, hwæt hi onfoð fram
þam godan gaste, ge eac hwæt hi þrowiað fram þam fulan bysmriendan.
 50.339.19. Soðlice gif þæt mod ne byð wær ymb þa
swefn, hit besænceð hit self in manige idelnesse þurh þone sweotolan
gast, se fulloft gewunað, þæt he forecyþeþ on þam swefnum manige
soðe wisan, to þon þæt he mage æt nehstan þa sawle mid sumre anre
leasunge gescræncan & beswican.
 51.339.24. Swa swa hit cuð is, þæt hit nu niwan gelamp sumum
ura/ geferena, se beheold swiðe georne þa swefn, & him wæron
gehatene þurh þa swefn lange fyrstmearce þises lifes, & he þa
forþon gesomnode mycel feoh him to bryce & to wræþe þæs langan
lifes.
 51.339.27. Þa wearð he færinga forðfered, swa þæt he
forlet eall þæt feoh ungehrinen, & he selfa naht ne bær mid him
sylfum godes weorces in þæt towearde lif.
 52.339.31. Petrus cwæð: ic geman genoh gære, hwylc se
wæs.
 52.339.31. Ac ic þe bidde, þæt wit sprecan forð, þæt
þe wit ær ongunnon.
 52.339.32. Wenað we, hweþer þam sawlum si þæt ænig
help, gif þa lichaman þara deadra beoð in circum bebyrgde?
 52.340.1. Gregorius him andswarode: þonne þa hefigan synna ne
forsettaþ þa sawle, þæt mæg þam deadum beon nyt & gehelpan,
gif heora lichaman beoð in circan bebyrgde, forþon þe heora þa nehstan,
swa oft swa hi cumað to þam ilcum halgum stowum, hi gemunað heora frynd,
þonne hi heora byrgena sceawiaþ, & for þa mid heora gebedum
gebiddað & þingiaþ to þam ælmihtigan drihtne.
 52.340.7. Þonne þa þe mid hefigum synnum ofsettað heora
sawle & forþriccað ne beoð heora lichaman na in circan alegde ma
& furður to onlysnesse heora sawle, þonne to maran eacan heora
genyþrunge.
 52.340.10. Þæt eac huhugu sel we areccað & gecyþað
her beæftan, gif we asecgað hrædlice þa wisan, þe be þon
gewordene wæron in urum dagum.
 53.340.12. Soþlice þæs arwyrðan lifes wer Felix þære
cæstre biscop Poruensis, in Sabinensi þære mægþe geboren wæs
& afeded.
 53.340.13. Þes cyþde & sæde, þæt in þære ilcan
stowe wære sum halig fæmne in þam mynstre, seo hæfde efne &
heold þæs lichaman lustes forhæfdnesse, ac hwæþre ða
scearpnesse dysiglicra spræca on hire agenre tungan hi na bebeah ne ne
foreode.
 53.340.17. Þeos ilce witodlice forðferde & in sumre cyrcan
wæs bebyrged.
 53.340.18. Þa þære ilcan nihte þæs þe heo on dæge
bebyrged wæs, se ciricweard geseah þurh openlice onwrignesse &
gesihþe, þæt heo wæs gelæded beforan þæt halige weofod &
wæs forcorfen on middan on twa styccu: oþer dæl hire wæs
forbærned , oþer dæl wunode ungehrinen & ungedered.
 53.340.22. & þa þa se cyricweard on mergen he sæde
þæt þam broðrum & heom cyþde þa stowe, on þære þe seo
nunfæmne forbærned wæs, & eac seo bærning self þæs liges
æteowde swa beforan þam weofode on þam marmarstanum, efne swylce
þær seo nunfæmne wære mid þy lichaman on fyre forbærned, of
þære wisan mæg beon openlice ongyten, þæt þa ne magon na beon
gefultumode & geholpene æfter deaðe in þam halgum stowum; forþan
him is to warnianne þone rihtan dom þam, þe ær ne beoþ his synna
forlætene.
 54.340.31. Eac Iohannes wæs mycel wer & mære, se heold in
þisse ylcan byrig gerefena stowe & scire, be þam we witon full gære,
hwylcre soðfæstnesse & gestæððignesse he wæs.
 54.340.33. Se me sæde, þæt Ualerianus se heahealdorman
wære forðfered in þære cæstre, seo is haten Brixia, & þæt
se biscop þære ylcan ceastre him forgæfe licstowe in his cyrcan for his
gecwemum feo, þæt he in þære mihte beon bebyrged æfter his
ænde.
 54.341.2. Witodlice se Ualerianus wæs swiðe leas man &
wræne aa, oð þæt he wæs oreald, & forhogode, þæt he
ænig gemet sette his wohdædum.
 54.341.4. Þa þære ylcan nihte þe he on dæge bebyrged
wæs, se eadiga martyr sanctus Faustius, in þæs cyrican he bebyrged
wæs, hine æteowde his ciricwearde þus cweþende: ga & sæge
þam biscope, þæt he aweorpe heonon ut þa fulan flæsc, þe he her
lægde, forþon gif he swa ne deþ, he swelteð selfa þy þrittegþan
dæge.
 54.341.8. Soþlice þa gesihðe se cyricweard ne dorste
geanddettan/ þam biscope, & eft he wæs gemanod on þa ylcan wisan.
 54.341.10. Ac he him ondred, þæt he hit him asæde.
 54.341.11. & þa se biscop þære ylcan cæstre eode on
þa æfentid genoh gesund & hal to his ræste, þa semninga wearð
he mid færlicum & ungenæmnendlicum deaðe forþfered.
 55.341.14. Eac swiþe us is her on andweardnesse se arwyrða
broþer Uenantius þære cæstre biscop æt Lunan, se cyþde, þæt
se weorðfulla wer & se æþelesta & eac se soðfæsta Liberius
him sæde þa wisan, þe he selfa wiste, & eac his agene men him
cyþdon, þe þær mid wæron, þæt niwan gelumpe in Genuensi
þære byrig, þæt Ualentinus þær wære forþfered, se wæs,
þæs þe hi secgaþ, mundbora & hyrde þære Mediolaniscan cyrcan,
& he wæs eac swiðe wræne man & abysgod in manigum leasingum.
 55.341.21. Þæs lichama wæs bebyrged in sancte Syres cyrcan
þæs eadigan martyres.
 55.341.22. Þa soðlice ymb middeniht in þære ylcan cyrcan
wæron gewordene mycele stefne & gehyld, efne swylce þær hwylc man
wære mid nyde of þære cyrcan adrifen & ut atogen.
 55.341.25. Þa butan tweon for þam gehylde þa cyricweardas
geurnon tosomne, & hi þa gesawon II þa sweartestan gastas, þa
gebundon mid sumum rape þæs ilcan Ualentinus fet tosomne & hine tugon
ut of þære cyrican hyrmende & swiðe hlydende.
 55.341.28. Witodlice þa cyricweardas wurdon abregede, & hi
eft hwurfon to hyra reste.
 55.341.29. Þa on morgenne eodon hi & untyndon þa byrgene,
in þære ylcan Ualentinus wæs alegd.
 55.341.31. Þa ne fundon hi hine þær no.
 55.341.31. Hi ongunnon hine secan butan þære cyrican, hwær
he wære ut aworpen.
 55.341.32. Þa gemetton hi hine on oðre byrgenne alegdne
gebundenum þa gyt swa þam fotum, swa swa he ær ut atogen wæs of
þære cyrcan.
 55.341.34. Ongyt nu, Petrus, of þære wisan, þæt þa men,
þe fram hefigum synnum beoð ofsette & ofþrycte, gif hi letað hi
selfe bebyrgan on haligre stowe, heom weorðeþ þæt swyþor to dome
þonne to forgifnesse for þære þristlæcnesse, & þæt hi na
ne alyfað þa halgan stowe ane fram heora synnum, ac eac hi beoð acumen
þy swyþor for þam gylte þære unalyfedlican bælde.
 56.342.3. Witodlice, Petrus, eac us cyðað & secgað manige
þara tælgestreona, þe her eardiað, hu hit gelamp in þyssere ylcan
byrig, þæt sum heora cræftes ealdorman wære, & þa þa he
wæs forðfered, he wæs bebyrged fram his ahnum wife in sancte Ianuaries
cyrcan þæs eadigan martyres neah sancte Laurenties geate.
 56.342.7. Þa þære æfterfylgendan nihte þæs þe he
bebyrged wæs, þa gehyrde se cyricweard, þæt his gast of þære
byrgenne ongann clypian & þus cweðan: ic byrne, ic byrne.
 56.342.10. & þa þa he oft & gelome þas stefne ut
sænde, se cyricweard hit onbead þam wife.
 56.342.11. & heo þa þæt wif onsænde þa weras
þæs ylcan cræftes to þære cyrican, þæt hi geornlice þæt
gesceawodon & ongæton, hu his lichama wære on þære byrgene, be
þam þa ðyslicu þing wæron sægde & gemærsede.
 56.342.14. & hi þa eodon & untyndon þa byrgenne.
 56.342.14. Þa fundon hi þær his hrægl ansund &
ungedered, þa nu gyt todæge wæron gehealdene in þære ylcan cyrcan
to gewitnesse þære ilcan wisan, & hi ne gemetton na þær his
lichaman, efne swylce he nære in þa ylcan byrgene alegd.
 56.342.18. Of þære wisan us is to ongytanne, Petrus, þæt
mid mycclum wræce his sawl wæs gehyned, þa þa his licahma wæs
aworpen of þære cyrican wununge.
 56.342.20. Forþon beoð þa halgan stowe þam bebyrigdum
synfullum mannum, forþon þe þa beoþ aworpene þurh Godes miht fram
þam ylcum halgum stowum, þa þe unweorðe beoð fram heora agnum
synnum?
 57.342.24. Petrus cwæð: hwæt mæg þæt la beon
þonne, þæt þe gehelpan mage þam sawlum deadra manna?
 57.342.25. Gregorius him andswarode: gif þa scylda ne beoð swa
myccle & swa untolysendlice æfter deaðe, þonne is hit swiðe
gewunelic, þæt æfter þam deaðe seo halige offrung þære
halwendan onsægdnesse in þam geryne þæs halgan mæssesanges fultum
að þam sawlum & gehelpeð, swa eac þæt þis fulloft byþ
geþuht, þæt þa sawla selfe his gewilnian þara forðferedra manna.
 57.342.30. Soðlice Felix se foresæda biscop us sæde,
þæt he geacsode & oncneowe æt sumum swyðe arwyrþes lifes
mæssepreoste.
 57.342.32. Se mæssepreost leofde oþ nu for twam gærum &
eardode on þære burge biscopscire Centumcellensi, & he eac selfa heold
þa sancte Iohannes cyrican, seo geseted is in þære stowe, seo is
næmned Tharina.
 57.343.1. Witodlice se ylca mæssepreost gewunode, þæt swa
oft swa his lichaman þearf wæs þweales, þæt he wolde hine baþian
& þwean in þære stowe, þær þa hatan wæter reocað &
swa mycele æþmas wyrcað.
 57.343.4. Þa sume dæge wæs he to þam baðe gangende;
þa gemette he þær sumne uncuðne wer genoh gearone to his þegnunge,
se dyde him his gescy of fotum & onfeng his hræglum & him upp gandum
of þam baðe hæfde him scytan gearwe togænes, & ælce
þegnunge he him gedyde mid mycclum þeowdome & mid eadmodre hyrnesse.
 57.343.9. & þa wæs þis fulloft swa gedon.
 57.343.10. Þa sume dæge wolde se ylca mæssepreost eft gan
to þam baðum.
 57.343.11. He þohte in him sylfum þus & cwæð: ne
sceall ic næfre læng unþancfull þære þegnunge me onywan þam
were, þe gewunod is, þæt he me þus estfullice æt þisum baðe
þegnað, ac hwæthugu ic sceall, me þinceþ riht, him beran &
bryngan him to lace.
 57.343.14. Þa genam he mid him twegen oflæthlafas on beagwisan
abacene.
 57.343.15. & þa sona þa þa he com to þære stowe
þæs bæþes, he gemette þone ylcan man þær, & in eallum
wisum breac þær his þegnunge, swa he ær gewuna wæs.
 57.343.18. Witodlice se mæssepreost hine þær þwoh, &
þa þa he wæs eallinga eft scyrped & ut wolde gan, he nam þæt he
þider mid him brohte, & bead for bletsunge to lace þam were, þe him
swa eadmodlice þegnode, & he hine bæd, þæt he underfenge þæt
he him þa brohte to þance þære soþan lufan.
 57.343.22. He him andswarode swiðe gnorniende & geswænced
& þus cwæð: fæder, for hwon selest þu me þas?
 57.343.23. Þis is halig hlaf.
 57.343.23. Ne mæg ic hine þicgan.
 57.343.24. Witodlice me þu gesyhst nu; ic wæs geo hlaford
þyssere ylcan stowe, ac for minum synnum & unrihtum ic eom her nu geteald
& geseted æfter minum ænde.
 57.343.26. Ac gif þu wille me hwylce þearfe gegearwian, geoffra
þysne hlaf þam ælmihtigan Gode for me æt þinre mæssan, to þon
þæt þu geþingie minum synnum.
 57.343.28. & þu ongytest þonne, hwæþer þu bist fram
Gode gehyred in þinre bene, gif þu me her na ne findest, þonne þu eft
hider cymest þe to baþianne.
 57.343.31. & in þam wordum he onweg gewat, & þa him
onweg gewitendum wæs gecyþed, þæt hit wæs gast an, þe he ær
wæs geþuht, þæt he wære eall man.
 57.343.33. Þa soþlice se mæssepreost þa samod ongan þa
wucan ealle hine sylfne geswæncan mid wopum & tearum & mid his
gebedum þingode for þone unlifgendan, & daga gehwylce brohte Gode &
offrode þa halwendan onsægdnesse æt his mæssan for þa sawle
þæs forðferdan.
 57.343.36. & þa þa he eft com to þam baðe æfter
þan, he hine þær na ne gemette ofer þæt.
 57.343.37. In þære wisan, Petrus, wæs gecyþed, hu swiðe
bricsað & helpeð þam sawlum seo onsægdnes þære halgan
offrunge & mæssesangas, forþon þe þa offrunga gewilniaþ fram
lifigendum mannum þa gastas selfe þara deadra, & hi gebicniað þa
tacnu, mid hwylcum heom þinceþ, þæt hi magen onlysde &
gefreoðode beon, gif heom man þa deþ æfter heora life.
 57.344.3. Ne wene ic eac, Petrus, þæt þæt sy to
forswigenne, þe ic geman þæt gedon wæs nu for þrym gærum in
minum mynstre.
 57.344.4. Witodlice þær wæs sum munuc, þam wæs nama
Iustus, se wæs gelæred on læcecræfte, & he gewunode, þæt
he me þegnode in þam ylcan mynstre gelomlice & wacode in minum singalum
mettrumnessum.
 57.344.7. Witodlice þa wearð þes þa mid his lichaman adle
geswenced/ & wæs gelæded to his ænde.
 57.344.9. Þam þegnode on his untrumnesse his geborena broþer
, þam wæs nama Copiosus, se ilca eac swylce nu in þissere byrig fylgeþ
þam wraðum þises hwilendlican lifes mid þam ylcan læcecræfte.
 57.344.11. Ac se forecwedena Iustus, þa þa he ongæt,
þæt he eallinga becumen wæs to his ændedæge, he gecyþde þam
ylcan Copiose his geborenan breðer, þæt he hæfde þry mancas
ahydde.
 57.344.14. Þa butan tweon ne mihton na beon forholene þam
oþrum broðrum, ac hi sona wæron smeaþancole & spyrigende &
geond smeagende eall his læcegetea.
 57.344.16. Þa fundon hi þa ylcan þry ahydde mancas in his
læcecyste.
 57.344.17. Witodlice sona swa me þæt swa mycel yfel bodod
wæs be þam breþer, se ealling us gemænelice lifde, ic hit ne mihte
naht geþyldelice aberan.
 57.344.19. Ac forþon þe symble þeaw wæs & regol ures
mynstres, þæt ealle þa broþra lifdon gemænelice, swa þæt
nænigum næs alyfed, þæt he aht on sundrum agenes hæfde, þa
wæs ic gedrefed on minum mode mid mycelre gnornunge & ongan þæncan
ægþer ge hwæt mihte beon gedon to clænsunge þam sweltendan
breðer, ge eac hwæt ic mihte settan to bysene þam lifgendum broþrum.
 57.344.25. Þa geacsode ic me to & gecigde Pretiosum þone
prafost þæs ylcan mynstres & cwæð to him: ga nu & sege urum
broþrum, þæt heora nænig hine ne þyde to þam seocan & þam
sweltendan breþer, ne he nan froforword ne onfo ne ne gehyre æt heora
æniges muþe, ac þonne he sy becumen to þam deaþe sylfum & bidde
þa broðra, þæt hi to him gan, þonne secge him se geborena broþer,
þæt he sy onscunod fram eallum þam gebroðrum for þam mancessum, þe
he deogollice forholen hæfde, þæt huru æt his ænde seo biternes
& hreowsung oferswunge & geþreade his mod for his agenre scylde,
& þæt seo hine geclænsige fram þære synne, þe he þurhteah
& gefremede.
 57.344.35. & þonne he dead sy, ne sy his lichama aled mid
oþerra broðra lichaman, ac gewyrcað ænne seað on þære myxene
& his lichaman, in þone behwyrfað & toweorpað þa III mancossas
ofer hine & clypiað þonne ealle & cweþað: si þin feoh mid
þe in forspillednesse.
 57.344.39. & hine þonne oferwreoð mið þære moldan
& bebyrgað.
 57.344.39. Soðlice in þam wisum bæm ic geþohte & wolde
gehelpan ægþer ge þam sweltendan breþer ge eac þam oþrum
broðrum, þæt þone sweltendan seo biternes & strecnes þæs
deaðes gedyde onlysendlicne fram þære scylde, & eac þa lifigendan
broðra seo myccle fordemednes bewerede & gestyrde, þæt hi ne dorston
hi gemængan & geþydan in þa scylde þære gytsunge.
 57.345.5. Þa wæs þæt eall swa gedon.
 57.345.5. Soðlice þa þa se munuc becom to his deaðe &
to his ænde, & he swiðe geornlice & nearolice þohte & sohte,
þæt he hine wolde þam broðrum bebeodan, þa næs nænig þara
broðra, þæt wære geeadmodod, þæt him to eodon & wiðsprecan
woldon.
 57.345.9. Ac him þa se geborena broðer sæde, for hwan he
wæs onscunod fram eallum þam oþrum.
 57.345.10. & he þa sona swyþlice ageomrode for his agenre
scylde, & in þære ylcan unrotnesse he forðferde, & eall he
wæs swa bebyrged, swa ic ær sæde.
 57.345.12. & þa wæron ealle þa broþra for þam dome
gedrefede.
 57.345.13. Hi ongunnon gehwylce þing ge þa læstan & þa
yfellicostan ge þa, þe heom symble gelyfde wæron genoh rihtlice to
habbane beforan forð tomiddes heora, & swyþe ymb þæt forhtodon
& hogodon, þæt huru naht nære mid heom unrihtes gemeted, þæt
hi þonne mihton oþþe þorfton beon getælede.
 57.345.17. Soðlice þa þa XXX daga wæron agane æfter
þæs broðer deaðe, þa ongan min mod efnsorgian þam forðferdan
breþer & mid hefigum sare hogian & þæncan ymb his wite & eac
ongan smeagean & þæncan, hweþer ænig læcedom wære oððe
beon mihte his generenesse & onlysnesse.
 57.345.21. Þa gecigde ic me eft to þone ilcan Pretiosum ures
mynstres prafost & cwæð to him: eala, þæt is lang, þæt se
broþer, þe her forðfered wæs, is cwylmed on þam fyre.
 57.345.24. Ac we sculon him gefremman & gebryttian hwylcnehugu
dæl þære broðorlican lufan, to þon þæt we him gefultumian swa
swiþe swa we magon, þæt he sy genered of þam clammum.
 57.345.27. Ac ga nu forþon & of þysum andweardan dæge
gedo, þæt man on þyssum þrytigum dagum samodtangum ælce dæge
geoffrige for hine & mæssan gesinge, & þæt nan dæg ne sy
betweoh anforlæten, þæt on þam ne sy geoffrod seo halwende
onsægdnes for his alysnesse.
 57.345.31. Þa sona se prafost eode & us hyrde, to þon
þæt we gymdon us oþera wisena, & na ne rimdon þa aganan dagas.
 57.345.32. & þa sumre nihte se broðer, se þær
forðfered wæs, hine ætywde þurh gesyhðe his geborenan breþer
Copiose.
 57.345.34. & þa þa he hine geseah, he acsode hine &
cwæð: hwæt is þe, broðor?
 57.345.35. Hu eart þu nu?
 57.345.35. He him andswarode & cwæð: oð ðis ic wæs
swiðe yfle, ac nu ic eom swiðe wel, forþon þe todæg ic onfeng þam
gemanan, þe ic ær fram asceaden wæs.
 57.345.38. Þa ferde sona Copiosus & hit asæde þam
broðrum in þam mynstre, & hi þa broðra tealdon geornlice þa
dagas, & þa wæs þæt se ilca dæg, on þam wæs gefylled seo
þrittigoðe offrung & onsægdnes.
 57.346.1. Witodlice nyste Copiosus na his geborena broðer,
hwæt þa oðre broðra for þone forþferdan dydon, ne hit þa oðre
broðra nyston na, hwæt Copiosus be him geseah, ac on anre tide hit gelamp,
þæt Copiosus hit ongæt, hwæt þa oðre broðra dydon, & þa
broþra ongæton, hwæt Copiosus geseah.
 57.346.5. Openlice, Petrus, seo wise wæs cuþ on þære
samod geþweriendan gesihðe & onsægdnesse, þæt se broþer, þe
þær forþferde, gedigde þæt wite þurh þa halwendan
onsægdnesse & offrunge þæs mæssesanges.
 58.346.8. Petrus cwæð: swiþe wundorlice wisan þæt
wæron, þa þe ic gehyre & naht unnedelice bliþe.
 58.346.9. Gregorius him andswarode: þy læs unc cuman on tweon
þa word þara unlifigendra soðlice sum wæs swiðe arwyrðes lifes
wer, þam wæs nama Cassius, se wæs Narrienis biscop.
 58.346.10. Se gewunode, þæt he offrode Gode dæghwamlice
ongesægdnesse & hine sylfne cwylmde & swæncte mid tearum &
wopum betweoh þam deogolnessum þære onsægdnesse.
 58.346.14. Þa onfeng he drihtnes sylfes bebod þurh sumes his
mæssepreostes gesyhðe, þe wæs þus to him cweþende: do þæt
þu dest.
 58.346.16. Wyrc þæt þu wyrcest.
 58.346.16. Ne blinne þin fot, ne blinne þin hand.
 58.346.17. Cum þu to me on þara apostola gebyrdtide, þonne
agylde ic þe þine mede.
 58.346.18. & he þa Cassius se biscop þæs ymb VII gær,
þy ilcan dæge þara apostola gebyrdtide, þa he dyde þæra
mæssena symbelnesse & onfeng þam gerynum þæs halgan husles, he
þa forðferde ut of þam lichaman.
 59.346.22. & eac we gehyrdon, Petrus, þæt sum man wære
geseted in hæftnednesse mid his feondum & læg on bendum gebunden.
 59.346.23. Þa gewunode his wif, þæt heo offrode Gode
onsægdnesse on swilcum gewissum dagum for hine.
 59.346.25. & he þa æfter langum com eft to his wife &
cydde hire, hwylcum dagum his bændas wæron toslopene, & þa sona his
wif oncneow, þæt þæt wæron þa ylcan dagas, on þam heo offrode
Gode þa onsægdnesse for hine.
 59.346.28. & eac us is getrymed & gecyþed swiðe
gewislice þeos ylce spræc on sumre oþre wisan, seo wæs geworden nu
for VII gærum.
 59.346.30. Soðlice Agazatha, se wæs Pannormitanisc biscop,
þæs þe me manige æfæste & geleaffulle weras cyþdon & gyt
cyþað, þæt he come to Rome on þa tid þære eadigan gemynde
mines foregengan.
 59.346.33. Þa ræfnede he on sæ swa mycel mægn & nyd
unmættra hreonessa & unwederes, swa þæt he geortrywde, hweþer he
mihte gedigean swa myccle frecnesse þara yþa.
 59.346.35. Soðlice his nowent, þam wæs nama Uaraca, se
brucað nu preosthades þegnunge on þæs ylcan bisceopes cyrcan, se
nowent rihte þæt lytle ærene scip, þe wiþhindan þam maran scipe
gefæstnod wæs.
 59.347.3. Þa wearð se rap tobrocen, & he færinga onweg
gewat mid þam ilcan ærenan scipe, þe he rihte betweoh þa heanesse
þæs sæs yþa.
 59.347.5. & soðlice þæt scip, þæt se biscop on
wæs, æfter manigum dagum & frecenessum becom to Ostican þam ealande
swiðe tobrocen & tobeaten fram þam yþum.
 59.347.7. & þa þy þryddan dæge, þa þa se biscop ne
geseah ætywan be ænigum dæle þæs sæs þone nowent, þe ær
fram him gegripen wæs fram þam ærenan scipe, he wæs þa swa swiþe
geswænced on his mode & hine untweogendlice deadne gelyfde, & eac
þurh þa þegnunge þære beorhtnesse he gefremede him þæt an,
þæt dæadum men gedafenað.
 59.347.12. He bebead, þæt þam ælmihtigan Gode wære
geoffrod þæt lac þære halwendan onsægdnesse for alysendnesse his
sawle.
 59.347.14. Þa onweg anumenum þam nowende & geedniwodon
þam scipe se biscop ferde to Suþlangbeardum.
 59.347.16. & þa þa he com to Romanahyþe, he gemette
þone ylcan nowent, þe he ær wende, þæt dead wære.
 59.347.17. Þa wæs se biscop swiðe gefeande for þære
ungewenedlican blisse & acsode hine þa, hu he mihte libban swa manega
dagas in swa mycelre frecednesse þæs sæs.
 59.347.19. Witodlice he him sæde, swa oft swa he wæs
hwearfiende mid þam ilcan scipe, þe he rihte on þam yþum þære
hreonesse, hu he þonne swam mid þam ylcan scipe, þonne hit wæs yþa
full; & eac he sæde, swa oft swa hit wære ofdune ahwylfed, þæt
he sæte ofer þære bytman þæs scipes; & eac he sæde, þa he
þæt dyde dagum & nihtum unablinnendlice, & þa þa his mægn
eallinga ateorode for þam hungre & eac samod for þam gewinne, mid
hwylcre ændebyrdnesse hine geheold seo godcunde mildheortnes.
 59.347.27. Soþlice þæt eac swylce he cyþde efne þas word
þus cweþende: ic wæs winnende & teoriende to þam yþum; þa
færinga wæs ic eac ahefegod mid byrþenne & hefignesse mines modes,
swa þæt ic mid slæpe oferseted wæs, ne ic eac eallinga ne gelyfde,
þæt ic wacode.
 59.347.31. Witodlice ic wæs aworpen on midne þone sæ; þa
ætywde me þær sum man, se brohte me þær hlaf to gereordnesse.
 59.347.32. Sona swa ic þone æt, ic onfeng minum mægne,
& me þa sona wæs æt naht feorr æfter þon sum færende scip,
þæt me onfeng of þære frecenesse þara yþa & to lande
gelædde.
 59.347.35. Witodlice þa se biscop þæt gehyrde, he acsode be
þam dæge, & he þa onfand, þæt þæt wæs se dæg, on
þam se mæssepreost þurh hine asægde þam ælmihtigan drihtne þa
lac þære halgan offrunge in Ostica þam ealande.
 59.347.38. Petrus cwæð: þa wisan, þe þu sægst, ic
ongæt sylf & eac geacsode, þa þa ic wæs geseted in Sicilia
ealande.
 59.347.40. Gregorius þa gyt spræc: forþon ic gelyfe,
þæt hit swa sy openlice her on worulde mid lifiendum mannum gedon,
þæt eallum, þe þis witon, ge eac þam, þe hit nyton, sy gecyþed,
þæt seo onsægdnes þære halgan offrunge mæg eac gehelpan þam
deadum mannum to onlysnesse, gif þa synna ne beoþ to ungefohlice &
unonlysendlice.
 59.348.4. Ac forþon us is to witanne, þæt þam deadum
mannum seo halige onsægdnes gehelpeþ & wel nyt byþ, þam þe her
wel lifiende & rihtlice begyteþ him & geearnaþ, þæt him eac
æfter deaðe moton gefultumian þa god, þe her on worulde for hine fram
oðrum mannum æfter him gedone beoð.
 60.348.9. Eac us is to geþencanne, Petrus, & to gehycganne
betweoh þisum wisum, þæt se weg is mycele gesundlicra, & þæt is
myccle gehyldelicre lif, þæt þæt god, þe gehwylc man gehyhteþ,
þæt sy gedon æfter his deaðe þurh oþre men for hine, þæt he
sylfa gedo þa hwile þe he lifige.
 60.348.13. Witodlice eadiglicre þæt is, þæt man freo ut
of þissere worulde fare, þonne man æfter þon bændum his freodom
abidde & begytan scule.
 60.348.15. Forþon we sceolon þas andweardan woruld oferhycgan
eallum mode, forþon þe we geseoð, þæt heo eall tofloweþ, & we
sceolon Gode asecgan þa dæghwamlican onsægdnesse ura teara & eac
þa dæghwamlican onsægdnesse his lichaman & blodes.
 60.348.18. Soðlice þeos gesægednes gehæleð synderlice
þa sawle fram þære ecan forwyrde, seo us geedniwað þurh geryne
þone deað þæs ancennedan Godes sunu, se witodlice aras fram deadum
& ofer þæt ne swealt, ne se deað ofer þis hine ne gewyldeð,
& þonne hwæþre lifiende he him sylfum undeadlice & unbrosnodlice
he byþ eft onsægd for us on þam geryne þære halgan offrunge.
 60.348.24. Witodlice þær his lichama byþ þiged, þær
bið gedæled his flæsc in þæs folces hæle, & his blod bið
onsænded na læs na in ungeleaffullra geweald, ac in geleaffullra
muðas.
 60.348.27. Soðlice sceawian we forþon, Petrus, us þære
wisan, hulic þæt seo onsægdnes sy for us gedon & for ure
onlysnesse, seo onhyreþ symble þa þrowunge þæs ancennedan Godes
suna.
 60.348.29. Hwylc forþon geleaffullra manna mæg habban
ænigne tweon, þæt in þa tid þære offrunge heofonas ne magon beon
ontynde for þæs sacerdes stefne & bene, oððe hwa tweoð þæs,
þæt þær æt ne sy ængla þreat in þam geryne þæs
hælendan Cristes, oþþe þæt ne magen beon þas nyþerlican þing
geþyded to þam healicum & þeos eorþe gegaderad to þam
heofonlican, oððe hwa tweoð þæs, þæt of þon gesewenlican
wisan & þam ungesewenlican ne mage hwæt swylces to anum geweorþan
þurh Godes fultum?
 61.349.1. Nu is nydþearf, Petrus, þæt þonne we þas
onsægdnesse & offrunge don, we onsæcgon us sylfe Gode in ure heortan
geþræstednesse & geswæncednesse forþon, þæt we onhyrigan
þæt ilce weorc, þæt we doþ, we þe weorþiaþ þæt geryne
þære drihtenlican þrowunge.
 61.349.4. Witodlice þonne þæt byþ Gode soþlice &
arweorðlice onsægdnes, þonne gedeþ he us sylfe him to læce.
 61.349.6. Ac forþon us is to tilianne, þæt eac swylce swa
swiðe swa we magon Gode syllendum we gehealdan him sylfum ure mod mid
strængðe & mid staðolfæstnesse on þam tidum ures gebedes, þy
læs þonne þæt unnytte geþohte & þæt toflowene tobrece ure
bene, þy læs seo idle bliss undercreope on urum mode, & þonne seo
sawl forleose þæt gestreon þære inbryrdnesse þurh þa gymeleste
þæs togotenan geþohtes.
 61.349.12. Witodlice swa geearnode Anna, þæt heo begæt
þæt heo bæd, forþan þe heo hi selfe geheold aforþ in þære
ilcan strængþe hire modes in þam wopum & tearum hire dædbote
& onbryrdnesse.
 61.349.15. Butan tweon be þære is awriten, þæt hire
andwlitan næron na in missenlicum hiwe gecyrde.
 61.349.16. Soðlice seo næs na forgytende þæs þe heo
bæd, ne heo forþon næs bescired þære gyfe, þe heo bæd.
 62.349.18. Ac eac swylce, Petrus, betweoh oþrum þingum us is to
witanne & to geþencanne, þæt se bideð rihtre forgifnesse his
gyltes, se þe ær forlæteþ & forgifeþ, þæt wiþ hine
selfne gegylted byþ.
 62.349.20. Soðlice ne byþ þæt lac & seo med naht oft
underfangen, þe seo unsibb & þæt yrre sy ær ut adrifen of ðam
mode.
 62.349.22. Be þam seo soðfæstnes cwæð on þam
godspelle: gif þu bringe þin lac to þan weofode & þonne gemune
& geþænce, þæt þin broðer oððe freond aht
ungeþwærlices wið þe gemæne, forlæt þæt þin lac þær
beforan þam weofode & ærest geþinga þe to þinum breþer &
frynd & cum þonne & geoffra þin lac Gode.
 62.349.27. On þære wisan us is to sceawianne & to
geþæncanne, nu ælc scyld mid gife bið toleoþod & alysed, hu
swiðe hefig seo scyld byþ þære unsibbe & yrres, for þære nan
lac ne biþ underfangen.
 62.349.29. Witodlice we sceolon mid urum mode gan to þon nehstan,
þeh þe he sy feorr geseted & geþeod fram us, & him wið
geþingian, underþeodan him ure mod & hine mid eadmodnesse & mid
welwillednesse bliðne gedon.
 62.349.32. & witodlice ure scyppend, þonne he sceawaþ þus
eadmodlice geþingunge & gecwemnesse ures modes wið ure þa nehstan, he
onlyseþ us & gefreoþ fram þære synne, forþon þe he þonne
onfehþ þæt lac & nimeþ for urum synnum.
 62.350.1. Soðlice we leornodon on þam godspelle cyþendre
þære soðfæstnesse stefne, þæt se þeowa, se þe sceolde X
þusenda feos his hlaforde, þa þa he dyde dædbote & him forgifnesse
bæd, he onfeng onlysnesse & freodomes þæs gafoles æt his
hlaforde.
 62.350.4. Ac eft forþon þe he nolde forgifan his efnþeowan
þæt gafol, þe sceolde him gyldan hundteontig peninga, þa forþon
wæs he gehaten & gebeden, þæt he þæt ilce gafol agulde,
þæt him ær forgifen wæs.
 62.350.7. Witodlice, Petrus, of þam wordum & sægenum on
þam godspelle us is cuð, þæt gif we ne forlætað & forgifaþ
on ure heortan þæt wið us gegylted byþ, þæt we þonne beoþ eft
genydede & abædede, þæt we sceolon agyldan þæt þe we
gefægnodon, þæt þe us eallinga ær forgifen wære þurh
dædbote.
 62.350.12. Forþon þe þa hwile þe us alyfed sy se
fyrstmearce þissere forgifenan tide, & þa hwile þe swa geþyldelice
aræfneþ ure liflade & abideð se rihtwisa dema, se sceawaþ &
asmeað ealle ure scylda, weopan we mid tearum þa heardnesse ure heortan
& gedon we & geeowien on urum þam nehstan þa gife þære
fremsumnesse.
 62.350.17. & ic þæt bealdlice sægge, Petrus, þæt
we ne beþurfon na þære halgan onsægdnesse æfter urum deaðe, gyf
we sylfe beoð ær urum deaðe Gode gecweme lac & licwyrðe
onsægdnes.

END_TEXT
START_TEXT

GDPref 1 (H)
B9.5.7.
Gregory the Great, Dialogues, Preface to Book 1 (Oxford, Bodleian Library, MS. Hatton 76): Hecht 1900-7, 1-9.



 1.1. Ic ælfred gifendum Criste mid cynehades mærnesse
geweorðad/, hæbbe cuðlice ongiten & þurh haligra boca rædinge
oft gehyred, þæt us, þam þe God swa micele healicnysse
woruldgeþingða forgifen hæfð, is seo mæste þearf, þæt we
hwilon ure mod geliðian & gebigean to þam godcundum & gastlicum
rihte betweoh þas eorðlican carfulnysse.
 1.12. & ic forþam sohte & wilnode to minum getrywum
freondum, þæt hy me of Godes bocum be haligra manna þeawum & wundrum
awriton þas æfterfyligendan lare, þæt ic þurh þa mynegunge &
lufe getrymmed on minum mode hwilum gehicge þa heofonlican þing betweoh
þas eorðlican gedrefednyssa.
 2.22. Cuðlice we magon nu æt ærestan gehyran, hu se eadiga
& se apostolica wer sanctus Gregorius spræc to his diacone, þam wæs
nama Petrus, be haligra manna þeawum & life to lare & to bysne eallum
þam, þe Godes willan wyrceað & lufiað.
 2.29. & he wæs sprecende be him sylfum þysum wordum
& þus cwæð, sumon dæge hit gelamp, þæt ic wæs swyðe
geswenced mid þam geruxlum & uneaðnessum sumra woruldlicra ymbhogena
for þam underfenge þyses bisceoplican folgoðes.
 3.7. On þam woruldscirum we beoð full oft geneadode, þæt
we doð þa þing, þe us is genoh cuð, þæt we na ne sceoldon.
 3.10. Þa gelyste me þære diglan stowe, þe ic ær on
wæs on mynstre.
 3.12. Seo is þære gnornunge freond, forþam man simle mæg
his sares & his unrihtes mæst geþencean, gif he ana bið on
digolnysse.
 3.17. Þær me openlice ætywde hit sylf eall swa hwæt swa
me misslicode be minre agenre wisan, & þær beforan minre heortan eagan
swutollice comon ealle þa gedonan unriht, þe gewunedon, þæt hi me sar
& sorge ongebrohton.
 3.24. Witodlice þa þa ic þær sæt swiðe geswenced
& lange swigende, þa com me to min se leofesta sunu Petrus diacon, se
fram frymðe his iugoðhades mid freondlicre lufe wæs hiwcuðlice to me
geþeoded & getogen, & he simle wæs min gefera to smeaunge haligre
lare.
 3.30. & he þa lociende on me geseah, þæt ic wæs
geswenced mid hefigum sare minre heortan.
 3.34. & he þus cwæð to me, la, leof, gelamp þe ænig
þing niwes?
 4.2. For hwan hafast þu maran gnornunge, þonne hit ær
gewunelic wære?
 4.4. Ða cwæð ic to him, eala, Petrus, seo gnornung, þe ic
dæghwamlice þolie, symle heo is me eald for gewunan, & simle heo is me
niwe þurh eacan.
 4.9. Witodlice min ungesælige mod is swiðe onstyred mid
þære wunde his abysgegunge & gemanð, hu hit ær wæs on mynstre,
hu hit forhogode ealle þas gewitendlican þing, & hu swiðe hit
oferhlifode ealle þas woruldþing, þe we on drohtniað, & þæt
hit ne gewunode nan þing elles to þenceanne, buton ymbe þa heofonlican
þing.
 4.19. And þeah þe hyt on lichaman behæfd wære, þær
hit eac oferstah þa sylfan locu þæs lichaman mid besceawunge þæs
heofonlican lifes, & eac þone deað, þe þingð forneah eallum
mannum wite, þone hit lufode þær gelice swilce lifes ingang & his
geswinces mede & edlean.
 4.28. & nu for þam bysgum þysre bisceoplican carfulnysse
hit þolað þa ymbhogan woruldlicra manna, & æfter swa fægerum
hiwe his stilnysse, þe hit on wæs, hit is nu afyled mid þam duste
eorðlicra dæda.
 5.1. & nu, þonne hit todælð hit sylf to þam yttrum
þingum for nedþearfe manigra manna, witodlice þonne hit wile ymbe his
agenne þencean, untwylice hit gehwyrfð þe læs to his sylfes þearfe.
 5.7. Genoh georne ic geþence, hwæt ic nu dreoge, & eac
hwæt ic anforlet.
 5.9. & simle þonne ic geþence, hwæt ic ær forleas
þa diglan stowe, me þingþ þis þe hefigre, þæt ic þolige.
 5.12. Geþenc nu, Petrus, þæt me is geliccost þam, þe
bið on lefan scipe, þe byð geswenced mid sælicum yðum, swa ic eom
nu onstyred mid þam gedrefednyssum þysre worulde, & ic eom gecnyssed
mid þam stormum þære strangan hreohnysse on þam scipe mines modes.
 5.20. & þonne ic geman mines ærran lifes, þe ic on
mynstre ær on wunode, þonne asworette ic & ageomrige gelice þam,
þe on lefan scipe neah lande gelætað, & hit þonne se þoden &
se storm ut adrifað swa feor, þæt hy æt necstan ne magon nan land
geseon.
 5.28. & eac me þingð, þæt sy nu gyt mycele hefigre,
þæt, þonne ic beo geslegen & gedrefed mit þam ormætum yðum
þysra woruldþinga, þæt ic þonne uneaðe mæg onbeþencean &
geseon þa hyða, þe ic forlet, þa ic of mynstre gewat.
 6.5. Forþam swilce beoð þæs mannes modgeþancas, þonne
he ærest forleoseð þæt god, þæt he ær hæfde, he swa þeah
æt fruman gemanð, þæt he hit forleas, & þonne þæt mod feor
gewiteð ymbe oðre þing, eac swilce hit forgiteð his agenes godes, þe
hit ær forleas.
 6.12. And þonne æt nextan hit gewyrðeð, þæt se man
forðon þurh gemynd ne begymð þæt þæt he ær mid dædum
geheold.
 6.16. Be þam ic spræc ær beforan, þæt, þonne we
liðað fyrr, æt nextan we na ne geseoð þa hyðe þære stilnysse,
þe we ær fram leton.
 6.20. Soðlice to eacan minum sare foroft me to gemynde becymð
sumra manna lif, þe mid eallum mode forleton þas andweardan woruld.
 6.24. Þonne ic sceawige þara heahnysse & rihtwisnesse, ic
geþence, hu swiðe ic sylf licge on þysum nyðerlican þingum.
 6.27. Manige þara gelicodon hyra scyppende on digolran life.
 6.29. Se ælmihtiga God nolde hy abysgian mid þam geswinceum
þyses middaneardes, þe læs þe hi þurh eorðlice dæda a ealdodon
fram hyra modes niwnysse.
 6.33. Ac þa þing, þe ic ymbe sprece, ic eallunga bet
gecyðe, gyf ic mid mearcunge tosceade þara naman, þe her bæftan
gesæde wæron þurh acsunge & andsware.
 7.5. Petrus him cwæð to, ne oncneow ic na swyþe, hwæþer
æfre on Langbeardum ænigra manna lif scinon mid wundra mægenum.
 7.9. Nat ic, hwi þu eart eallunga onæled & ontiht of hyra
wiðmetennysse.
 7.11. & me nan þing ne twyð, þæt gode weras wæron
on þisum lande, swa þeah ne wene ic na, þæt ænige wundra oþþe
mægenu fram him gewordene wæron, oþþe hi wæron oþ þis
forswigode, swa þæt we nyton, hwæðer hy gewordene wæron þe
næron.
 7.19. Gregorius cwæð, la, Petrus, gif ic þe arecce þa
þing ane be fulfremedum & afandodum werum, þe ic sylf, an waclic man,
oncneow æt þam godum & geleafullum werum, þe hit me cyddon, &
eac þa þing, þe ic þurh me sylfne geleornode, ic wene, þæt þes
dæg geendige, ær me spell ateorige.
 7.29. Petrus cwæð, la, leof, ic wolde þæt þu me
axiendum sædest sum þing be þam godum werum, & þæt þe ne
þuhte to hefilic, þæt þu ongunne hwæthwega gebrecan on þone
wisdom þære gereccednysse, forþam þe swiðe gelic trymming byð
upsprungen of gemynde þara mægna godra wera.
 8.4. Witodlice on þære gereccednysse bið oncnawen, hwilc sy
to findenne & to hæbbene þæt gode mægen, soðlice on þara
wundra cyðnysse we oncnawað, hu bið geswutelod þæt fundene &
þæt gehæfde mægen.
 8.10. & forwel menie men syndon, þe þa gebysnunga godra
wera swyðor þonne þa lare onælað & tihtað to lufe þæs
heofenlican eðles.
 8.14. Eac full oft gewurðeð, þæt þæs gehyrendan mode
becymð twigfeald fultum þurh gebysnunga haligra fædera, forþam þe
hit/ byð onæled to lufe þæs towerdan lifes of wiðmetennysse
forestæppendra godra wera, & þeah hit wene, þæt hit sylf
hwæthwega si, simle hit byð geeadmodad þæs þe swyðor, þonne hit
oncnæwð ænie beteran wisan be oðrum mannum.
 8.25. Gregorius cwæð, þa þing, þe ic me geaxode þurh
segene arwurðra wera, þa ic þe untwylice gecyðe mid bysene haligra
ealdorlicnysse.
 8.29. Cuðlice we witon, þæt Marcus & Lucas awriton
þæt godspell na forþy þe hig hit gesawon, ac hi hit geleornodon, swa
swa hi hit gehyrdon of þara apostola muðum.
 9.4. Eac ic gecyðe be ælcum þæra spella, þe ic awrite,
æt hwilcum ordfruman ic hy geaxode, þæt ic swa ætbrede þone
intingan ælcere twynunge fram þam, þe þas boc rædað.
 9.9. Ic wylle, Petrus, þæt þu wite, þæt ic nime on
sumum þæt andgit an, on sumum þa word mid þam andgite, forþam gif ic
be eallum þam hadum synderlice þa word niman wolde, þonne wæron hy
forðbrohte mid cyrlisceum þeawe, & hy na seo hand & þæt gewrit
þæs writendan swa coplice ne onfenge.
 9.18. Ic geleornode æt gesægene swiðe arwurðra witena
þæt þæt ic secge.
 9.21. <foreign>Explicit prefatio.</foreign>.

END_TEXT
START_TEXT

GDHead 1 (H)
B9.5.8.1.
Gregory the Great, Dialogues, Headings to Book 1: Hecht 1900-7, 9-10.



 9.23. Her onginnað þa capitulas þære forman boce
<foreign>dialogorum</foreign> be haligra wundrum.
 9.25. Be Honorate þam cnihte, hu him wæs gemeted fisc on þam
munte.
 9.27. Be Libertine þam prafoste, hu he wearð of his horse
aworpen.
 9.28. Be Libertine, hu he næs funden, þeah þe he andweard
wære.
 9.29. Hu Libertinus awehte of deaðe sumes wifes sunu.
 9.30. Be Libertines geþylde, þe he hæfde wið his abbod.
 9.31. Be þam wyrtwearde, hu he bebead þære nædran þa
wyrta to healdenne.
 9.33. Be Equitio abbude, hu him wæs geþuht, þæt se engel
hine belisnode.
 9.35. Be Basilio, þe com to Equitie on muneclicum gyrelan.
 10.1. Be þære nunfæmnan, þe bat þoone lahctuc.
 10.2. Hu æquitius onfeng leafe to bodianne.
 10.3. Be Equities gyrelan & þeawum.
 10.4. Hu man het æquitium cuman to Rome.
 10.5. Hu seo earc wæs aworpen of æquities byrigene.
 10.6. Hu þa reðan Langbearde aweddon, & þa munecas þurh
æquitium wurdon alysede.
 10.8. Hu Constantius gefylde mid wætere þa leohtfatu &
onælde & hy burnon.
 10.10. Hu Constantius geþancode sumon ceorle, þæt he hine
forseah.
 10.12. Hu Marcellinus bisceop wæs asett ongean þæt fyr
& hit acwanc.
 10.14. Hu Nonnosus se prafost þone mycelan stanclud aweg adyde.
 10.16. Hu Nonnosus þæt tobrokene glæsfæt on his gebede
geedstaðelode.
 10.18. Hu se ele weox under Nonnoses prafostscire.
 10.19. Hu Anastasius & oðre seofon broðru wæron gecigde
of þysum life.
 10.21. Hu Bonefatius bisceop todælde win on fatu & hit
weox.
 10.22. Hu Bonefatius foresæde to sweltenne þone
cimbalgliwere.
 10.23. Hu Bonefatius þæs horses wurð todælde þearfum.
 10.24. Hu Bonefatius þam Gotan gefyllde þa flaxan mid wine.
 10.25. Hu Bonefatius afligde þa emelas.
 10.26. Hu Bonefatius forstæl þone hwæte his meder &
sealde þearfum, & æfter his gebede þæt bern wæs fulre, þonne
hit ær wæs.
 10.29. Hu Bonefatius mid his gebede adydde þone fox, þe bat his
modor henna.
 10.31. Hu Furtunatus þæt deofolseoke wif gehælde.
 10.32. Hu Furtunatus þone awyrgedan gast adraf of sumum gedrehtum
men.
 10.34. Hu Furtunatus gehælde þone blindan & sum hors fram
deofle.
 10.36. Hu se Gota geneadod ageaf Furtunate þa cnihtas, & hu
he awehte Marcellinum of deaðe.
 10.38. Hu Martirius gemearcode þone hlaf.
 10.39. Hu Seuerus se mæssepreost awehte of deaðe þone
hiredes hlaford.

END_TEXT
START_TEXT

GD 1 (H)
B9.5.8.2.
Gregory the Great, Dialogues, Book 1: Hecht 1900-7, 11, 14-90.



 1.11.1. Be Honorate þam cnihte, hu him wæs gemeted fisc on
þam munte.
 2.14.25. Com to sumre ea, þære nama is Uulturnus.
 2.14.26. Þær hy ealle ongunnon hyra hors mid heora sceftum
þerscan & mid heora spurum heawan & wundian, oð þæt hy
ungesundlice geswencede wæron.
 2.15.3. Ac þeah þa hors wæron mid swipum swiðe geswungene
& mid þam spurum mistucode, hy swa þeah of þam stedum hy astyrian ne
mihton, ac swa swiðe hi þære ea wæteres hrine him ondredon, swilce
hit wære sum deaðes scyfe.
 2.15.10. Þa þa onsittendas þara horsa mid langum geþersce
hyra hors geswencton, þa ongeat & oncneow hyra an, þæt hy gehindrode
wæron for þam gylte, þe hi þone Godes man ær on wege his horses
bereafedon & hine his siþes agældon.
 2.15.17. Hi þa sona eft gecyrdon æfter him & hine
Libertinum gemetton on his gebed astrehtne.
 2.15.19. Hi cwædon þa to him, aris & nim þin hors.
 2.15.21. He him andswarode þus, farað ge teala & his wel
brucað, nis me þæs horses nan neod.
 2.15.24. Hi þa sona lihton & hine neadlunga ahofon up on
þæt hors, þe hi hine ær of awurpon, & hrædlice him þanon
gewiton.
 2.15.27. & hyra hors þa mid swa hrædlicum ryne oferferdon
þa ea, þe hy ær oferfaran ne mihton, efne swilce seo ea on hyre næfde
nænne wæteres stream.
 2.15.32. & wæs swa geworden, þæt, þa þam Godes
þeowe wæs his an hors agifen, þa underfengon hi ealle æt him hyra
horsa to brucenne & to notienne.
 2.16.5. Be Libertine, hu he næs funden, þeah þe he andweard
wære.
 2.16.6. On þam ylcan timan gelamp on Langbeardana landes
dælum, þæt Bucellinus com mid Francum, forþam þe he gehyrde þone
hlisan of þam mynstre þæs foresprecenan Godes þeowes & him wæs
gesæd, þæt he mycel feoh on þam mynstre hæfde.
 2.16.13. Þa ongunnon þa Francan steppan in to þære
cyricean & reðgiende Libertinum sohton & hine mid hreame axodon
þær þær he on his gebedum læg astreht eallum limum.
 2.16.19. Wæs þær wundorlic þing geworden, þæt
þonne þa reðgiendan Francan inneodon hine secende, hi spurnon mid hyra
fotum æt þam halgan were, þær he on his gebedum læg, & hi swa
þeah hine geseon ne mihton.
 2.16.25. & hy swa mid blindnysse wurdon gedwelede, þæt hi
eft of þam mynstre idelhende hwurfon.
 2.17.1. Hu Libertinus awehte of deaðe sumes wifes sunu.
 2.17.2. Eac on oðrum timan he ferde to Rauennam þære byrig
for þæs mynstres þingum mid hæse þæs abbodes, þe wæs
þæs mynstres hyrde æfter Honorate his lareowe.
 2.17.7. Soðlice se Libertinus gewunode, þæt, swa hwyder swa
he ferde, simle he bær on his bosme þæs arwurðan Honorates scoh for
þære mycelan lufe his lareowes.
 2.17.11. Witodlice, þa þa he ferde on his weg, þa gelamp,
þæt sum wif bær hire deadan sunu ongean þone halgan Libertinum.
 2.17.15. Heo þa hine geornlice beheold & wearð onæled
mid lufu hire deadan suna & genam þa þæs halgan weres hors be þam
bridele & mid aðsware him to cwæð, na to þæs hwon ne færst
þu heonon, buton þu minne sunu awecce & hine me cukenne agife.
 2.17.23. He þa aforhtode for hire halsiendlican bene, forþam
þe him wæs ungewunelic swilc wundor to wyrcenne.
 2.17.26. He wolde þa þæt wif forbugan, ac he þurh nan
þing ne mihte.
 2.17.28. Smeade þa on his mode, hu him wære on þam to
donne.
 2.18.2. La, Petrus, nu me lysteð asmeagean, hwilc & hu micel
wære þæt gecamp, þe wann on þæs rihtwisan mannes breostum.
 2.18.6. Þær fleat betweoh him seo eaðmodnys his sylfes lifes
& seo arfæstnys & frofor þæs deadan mannes modor.
 2.18.9. Him wæs micel ege, gif he to þam gedyrstlæhte,
þæt he þæs ungewunelican þinges to Gode gewilnode, & he wæs
eac to þam earmheort, þæt him ofhreow þæt astepede wif, gif he ne
gehulpe hire sarlican dreorinysse.
 2.18.15. Ac þa to maran wuldre þæs ælmihtigan Godes seo
arfæstnys oferswyðde þone strangan breost, forþam nære þæs
arwurðan weres breost na oferfunden, gif hine ne geliðegode seo arfæste
behreowsung þære mildheortnysse.
 2.18.21. Ac gelihte þa of his horse & his cneowa gebigde
& to heofonum his handa aþenode & þone sco of his bosme ateah &
hine asette ofer þæs deadan cnihtes breost.
 2.18.27. & him þa gebiddendum þæs cnihtes sawl gehwearf
eft to þam lichaman.
 2.18.29. He þa hine mid his handa genam & hine libbendne
ageaf his wependan meder & ferde him forð on his weg, þe he ær
begann.
 2.18.34. Petrus cwæð, hwæt cweðað we, hwæðer
þæt mægen þus miceles wundres gedyde þe Honorates earnung, þe
Libertines gewilnung?
 2.19.3. Gregorius him andwyrde, on ætywednysse swa wundorlices
tacnes mid þæs wifes geleafan wearð gesomnod hyra begra mægen.
 2.19.6. & eac ic wene, þæt Libertinus mihte þis gedon,
forþam þe he getruwode be his lareowes mægene swyðor, þonne be his
agenum mægene.
 2.19.11. His lareowes sco he asette on þæs deadan lichaman
breost & sona butan twynunge begeat þa sawle, þe he bæd.
 2.19.14. Soðlice eac is awriten, þæt Heliseus se witega
becom to þære ea Iordanen & bær his lareowes reaf.
 2.19.17. & þa sloh he æne on þæt wæter mid þam
reafe & wolde him weg gewyrcean, swa swa he ær geseah his lareow don, ac
he ne mihte na þæt wæter todælan.
 2.19.22. He þa sona cwæð, hwær is nu Helias God mines
lareowes?
 2.19.24. Ða sloh he eft on þone stream mid his lareowes reafe
& him weg geworhte betweoh þam wæterum.
 2.19.27. Ongitst þu nu, Petrus, hu swiðe seo eadmodnys
fremað, þam þe wyrceað þa godan mægenu?
 2.19.29. & eac þu miht oncnawan, þæt Heliseus mihte sona
begitan his lareowes mægen, þa þa he him sylfum to gemynde geteah his
lareowes naman.
 2.20.1. & he sona him sylf geworhte þa mægenu, þe his
lareow ær worhte, forþam þe he under þam lareowe gehwearf to
eadmodnysse.
 2.20.4. Petrus cwæð, wel me licað þæs þe þu
sægst.
 2.20.6. Ac ic bidde þe, þæt þu secge me, hwæðer þu
nu gyta ænig þing mare wite be þam godan men us to lare & to
trymminge.
 2.20.11. Be Libertinus geþylde, þe he hæfde wið his
abbod.
 2.20.12. Gregorius him cwæð to, gewislice ic mæg be him
mare secgan, ac ic nat, hwæðer ænig is, þe hine geefenlæcean
wille.
 2.20.15. Ic soðlice gelyfe, þæt þæs geþyldes mægen
si mare, þonne þa tacna & þa wundra.
 2.20.18. Hit gelamp sumon dæge, þæt se abbod, þe æfter
þæs arwurðan Honorates forðfore heold þæs mynstres reccendom, mid
mycelre hatheortnysse wearð þearle gebolgen wið þone arwurðan wer
Libertinum, swa swyðe, þæt he hine mid his handum hetelice beot.
 2.20.25. & þa forþam þe he næfde nænne repel hine
mid to þersceanne, þa gelæhte he þone fotscamul ætforan his bedde
& beot Libertinum on þæt heafod & on þa ansyne, oð þæt
eall his andwlita wearð toswollen & awannod.
 2.20.32. Ða þa he swa swiðe mid geþersce mistucod wæs,
þa gewat he swigende to his agenum bedde.
 2.20.35. Ða oðre dæge hæfde Libertinus gecweden sume
gemotstowe for sumre þearfe þæs mynstres.
 2.21.3. & þa þa he gefylled hæfde his uhtsang & his
gebedu, þa eode he to þam abbode, þær he on his bedde wæs &
eadmodlice bæd his bledsunge.
 2.21.7. Ða gemunde se abbod, hu swiðe se halga wer wæs
gelufod & gearwurðod fram eallum mannum, wende þa, þæt he mid
ealle of þam mynstre gewitan wolde for þam teonan, þe he him ær
gedyde.
 2.21.13. Þa axode he hine þus cweðende, hwyder wylt þu
faran?
 2.21.15. Him þa Libertinus andswarode, leof fæder, ic hæfde
gyrstandæge gecweden, þæt ic nu todæg wolde cuman ymbe sume þearfe
þyses mynstres, & ic forþam hit nu yldan ne mæg.
 2.21.21. Hwæt, þa se abbod of inneweardre his heortan
besceawode his agene reðnysse & heardnysse, & eac he gemunde
Libertines mycelan eadmodnysse & geþwærnysse, & he þa of his
bedde forð aræsde & Libertinum be his fotum genam & cwæð,
þæt he wið hine agylt hæfde & wið hine scyldi wære, forþam
þe he geþristlæhte, þæt he swa micelum & swa mærum were swa
wælhreowne teonan gedyde.
 2.21.32. Þær ongean þa eac Libertinus hine sylfne on
eorðan astrehte to þæs abbodes fotum & cwæð, þæt hit
wære for his agenum gylte þæt broc, þæt he þolode, & na for
þæs abbodes reðnysse.
 2.22.6. & swa wæs geworden, þæt se abbod wearð
getogen to mycelre geþwærnysse, & wearð þæs gingran eadmodnys
þam abbode to lareowe.
 2.22.10. Þa þa he for þæs mynstres þearfe utferde, swa
swa he ær gecweden hæfde, þa beheoldon hine fela his cuðra manna,
ægðer ge æðelborene ge oðre, þe hine simle arwurðedon.
 2.22.15. & hy swyðe wundredon & geornlice axodon, hwæt
þæt þinga wære, þæt he hæfde swa toswollenne & swa wanne
andwlitan.
 2.22.19. He þa him to cwæð, gyrstanæfenne me gelamp for
minum synnum, þæt ic ungewealdes ætspearn æt anum fotsceamole, &
ic þa wearð þus getucod.
 2.22.24. & se halga wer on his breostum swa geheold þone
wurðmynd þære soðfæstnysse, swa þæt he na ne ameldode his
abbodes unþeawa, ne he eac ne bearn on leasunga synne.
 2.22.29. Petrus cwæð, wenað we, hwæðer þes arwurða
wer Libertinus, be þam þu þus fela tacna & wundra rehtest, on swa
rumre & micelre gesamnunge læfde ænie efenlæcendras his
mægena?
 3.23.4. Be þam wyrtwearde, hu he bebead þære næddran þa
wyrta to healdenne.
 3.23.6. Gregorius him andswarode, Felix wæs haten sum broður,
se wæs eac genemned Curuus, þone þu sylf wel cuðest, se nu niwan
wearð prafost þæs ylcan mynstres.
 3.23.11. Se me sæde fela wundorlicra þinga be þam broðrum
þæs ilcan mynstres.
 3.23.13. Of þam wundrum ic wille gereccean sume þing, þe me
to gemynde becumað, forþam þe ic efste to oðrum spellum.
 3.23.16. Ac swa þeah ne wene ic na, þæt sy to forlætenne
an þara spella, þe me fram þam ylcan breðer gesæd wæs.
 3.23.20. On þam ylcan mynstre wæs sum mæres lifes munuc, se
wæs wyrtweard þæs mynstres.
 3.23.22. Þa gewunode an þeof, þæt he stah ofer þone hege
& digellice stæl þa wyrta.
 3.23.25. Swa se wyrtweard his wyrta geornor & ma plantode, swa
he hyra eft læs funde, þonne he to com, he geseah, þæt sume þa
wyrta wæron mid fotum fortredene, sume hy wæron mid ealle fornumene.
 3.23.31. He þa utan ymbeode ealne þone wyrttun, oð þæt
he funde, hwær se þeof gewunode, þæt he instah ofer þone hege.
 3.24.2. Þa geondeode he eft þone wyrttun & gemette ane
næddran, þære he bebeodende þus to cwæð, fylig þu me.
 3.24.6. & hy þa becomon to þære stigole, þær se
þeof innstah on þone wyrttun.
 3.24.8. He þa se wyrtweard bebead þære næddran þus
cweðende, on þæs hælendes naman ic þe bebeode, þæt þu
gehealde þas stigole, & þu ne læte þone þeof her inngangan.
 3.24.13. Seo næddre þa hræddlice hy sylfe oncyrde & big
þære stigele hy astrehte, & se munuc gehwearf in to his cyricean.
 3.24.17. Ða þa ealle men stille wæron ymb midne dæg, þa
com se þeof, swa swa his gewuna wæs, & stah upp on þone hege.
 3.24.21. & þa þa he his oðerne fot nyðer asette binnon
þone wyrttun, þa færinga geseah he, þæt seo astrehte næddre his
weg beleac.
 3.24.25. He þa wearð on him sylfum swiðe afæred &
nyðerweard hreas.
 3.24.26. & þa wearð his oðer fot be his sco fæst on
anum hegesahle, & he swa hangode nyþer onwendum heafde, oð þæt se
wyrtweard eft þyder com.
 3.24.31. Ða com se wyrtweard on gewunelicre tide, & he þone
þeof þær on hege hangiendne funde.
 3.24.34. Ða cwæð he to þære næddran, Gode þanc,
þæt þu gefylldest, þæt ic þe bebead.
 3.25.1. Far þu nu swa hwider swa þu wille.
 3.25.2. & seo næddre sona þanon gewat.
 3.25.3. He cwæð þa to þam þeofe, broðor, hwæt is
nu?
 3.25.5. Nu hæfð God þe geseald me on geweald.
 3.25.6. Hu gedyrstlæhtest þu, þæt þu þus oft
stalodest on þysra muneca geswince?
 3.25.9. & he þa mid þysum wordum þæs þeofes fot
ahlinode of þam hege, þe he ær fæste on clifode, & hine
ungederedne nyðer asette & him to cwæð, gang mid me.
 3.25.14. He þa hine gelædde to þæs wyrttunes geate, &
þa wyrta, þe he ær mid stale gewilnode to ætbredanne, þa he him mid
mycelre werednysse sealde & him to cwæð, gang nu & æfter
þysum ne stel þu nan þing, ac þonne þe þearf beo, gang þu hider
in to me, & þæt þu ær mid unrihtum geswince gename, þæt ic
þe mid estfullum mode sylle.
 3.25.24. Petrus cwæð, nu oð þis, þæs þe me
þinceð, on idel ic wende, þæt on Suðlangbeardum næron nane
fæderas, þe wundortacnu wyrcean mihton.
 4.25.29. Be Equitio abbude, hu him wæs geþuht, þæt se
engel hine belisnode vel geldede.
 4.25.31. Gregorius cwæð, se arwurða wer Furtunatus, se
wæs abbod þæs mynstres, þe is nemned Ciceronis bæð, & eac
oðre arwurðe weras me rehton, þæt ic nu secgan wylle.
 4.26.3. On Ualeria þære mægðe wæs sum swiðe halig
wer, þam wæs nama æquitius se for his lifes geearnunge wæs gehæfd
micelre halinysse man mid eallum, þam þe hine cuðon.
 4.26.8. Þam eac se ylca Furtunatus wæs hiwcuðlice cuð.
 4.26.10. Soðlice se æquitius for þære micelnysse his
halinysse wearð manigra mynstra fæder & lareow on þære ylcan
mægðe.
 4.26.13. Witodlice him gelamp on þam timan his iugoðe, þæt
he wearð mid teartum gewinne his lichaman lustes þearle geswenced.
 4.26.17. Ac þa angsumnysse his costnunge hine gedydon micele þe
geornfulran to þam bigenge his gebeda.
 4.26.20. Þa þa he on þysum þinge mid singalum gebedum him
læcedom sohte to þam ælmihtigan Gode, þa on sumre nihte geseah he on
gesihþe him ætstandan Godes engel & hine belisnian vel gelden, &
he his gesihþe ætywde, þæt he ælce styrunge of acearf of his
cennendlicum limum.
 4.26.28. & he eac of þære tide fram þære costnunge
wearð swa fremde, swilce he þone wæpnedhad on his lichaman næfde.
 4.26.31. He wearð þa þurh Godes ælmihtiges fultum mid
þam mægene gestrangod to þam swiðe, þæt se þe ær wæs
ealdor wæpnedmanna swa þeah ne geswac he to manienne his gingran,
þæt hy of his bysene on þysum þingum him sylfum eaðelice ne
getruwodon þone wifhired to healdene & þurh þæt cunnodon þære
Godes gife, þe hy na ne onfengon, swyðor þonne hit wærlic wære.
 4.27.13. Be Basilio, þe com to æquitie on muneclicum gyrelan.
 4.27.14. On þam ylcan timan, þe þa drycræftigan wurdon
arasode on þysre Romaniscean byri, gelamp, þæt Basilius on munucreafe
fleonde gesohte Ualeriam þa mægðe.
 4.27.18. Se Basilius wæs fyrmest on þam drycræftum.
 4.27.20. He ferde þa to þam arwurðan were Castorio, se wæs
bisceop Amiternine þære ceastre.
 4.27.23. Hopode he to him & gewilnode, þæt he hine
æquitio þam abbode befæste to þam, þæt he wære læce on
þam nun mynstre.
 4.27.26. Þa ferde se bisceop, oð þæt he becom to ðam
mynstre & mid him lædde Basilium þone leasan munuc & bæd ða
Equitium þone Godes þeow, þæt he underfenge þone munuc in to his
gesamnunge.
 4.27.32. Þa sona swa se halga wer locode on hine, þa cwæð
he to þam bisceope, leof fæder, ne þinceð me na, þæt þes si
munuc, þe þu me beodest, ac ic geseo, þæt he is swutol deofol.
 4.28.5. Him þa se bisceop andswarode & cwæð, nu þu
secest beladunge, þæt þu ne þurfe getiðian þæs þe ic þe
bidde.
 4.28.9. Se Godes þeow þa sona him to cwæð, witodlice ic
secge be him þæt þæt ic him on geseo.
 4.28.12. Ac swa þeah ne wen þu na, þæt ic þe hyran
nelle.
 4.28.13. Ic do þæt þu me hatest.
 4.28.14. He wearð þa underfangen in to þam mynstre.
 4.28.16. Ða æfter feawum dagum ferde se Godes þeow hwon
feorr fram þam mynstre to lærenne geleaffulle men to þam upplicum
gewilnungum.
 4.28.20. Þa gelamp hit sona swa he on færelde wæs, þæt
on þære fæmnena mynstre, on þam wacode eac þæs ilcan fæder
ymbehoga, an þara nunnena, seo wæs swiðe fæger æfter þæs
lichaman gesceape, wearð færlice mid fefore geswenced & þearle
geangsumod & na mid rihtstefnum, ac mid micelum hreame & gristbitunge
ongann clypian & cweðan, nu ic sceal sweltan, buton Basilius se munuc
cume, & he me gehæle mid his læcecræfte.
 4.28.33. Þa ne dorste nan þæra munuca on hyra ealdres
framsiþe gangan inn to þæra fæmnena gesomnunge, & micele læs
se þe þa niwan com, & wæs his lif þa gyt uncuð þara broðra
gesamnunge.
 4.29.6. Ac þa hrædlice wæs asend to þam Godes þeowe
æquitie & him gecydde, þæt seo nunne wære getyrfed mid
ormætum feforadlum, & þæt heo mid angsumnysse geornlice bæde
Basilies neosunge þæs munuces.
 4.29.12. Swa þe halga wer þis gehyrde, þa smercode he swilce
he þæt spell forhogode and þus cwæð, hu, ne sæde ic hit ær,
þæt he wære deofol & na munuc?
 4.29.17. Farað nu & hine adrifað ut of þam mynstre, &
ne beo ge na carfulle be þære Godes þeowene, þe þær swa
angsumlice wæs mid feforadle geþread, forþam þe of þysre ylcan tide
ne bið heo na swincende on feforadlum, ne eac heo ne gyrneð Basilies
tocymes.
 4.29.25. Þa gecyrde him ham se munuc, þe hit ærendode, &
sona oncneow, þæt seo Godes fæmne wæs gehæled on þære ylcan
tide, þe se Godes þeow æquitius hyre hæle gecwæð, þeah he
feorr wære.
 4.29.30. Witodlice on þyses wundres mægene he hæfde
þæs hælendes gebysnunge, se wæs gelaðod to sumes undercininges
suna hine to gehælenne þurh his fæder bene.
 4.30.5. & he sona mid his worde anum hine gehælde, swa
þæt þæs cnihtes fæder ham cyrrende oncneow, þæt him wæs
lif forgifen on þære ilcan tide þe he ær gehyrde, þæt him wæs
lif behaten of þæs hælendes muðe.
 4.30.12. Eornostlice ealle þa munucas hyra fæder hæse
gefylldon & þone ilcan Basilium of þæs mynstres eardunge utadrifon.
 4.30.15. He þa utadrifen sæde, þæt he mid his
drycræfte gelomlice on þa lyfte ahenge æquities mynster, & he swa
þeah of his mynstre nænne man beswican ne mihte.
 4.30.20. Eft æfter lytlum fyrste on þysre ylcan Romana byrig
he wearð forbærned fram cristenum folce for his mandædum.
 4.30.28. Be þære nunfæmnan, þe bat þone leahtric.
 4.30.29. Soðlice sumon dæge hit gelamp, þæt an nunne of
þam ilcan mynstre þara fæmnena eode in on hyra wyrttun.
 4.30.32. Þa geseah heo ænne leahtric & hy gelyste
þæs.
 4.30.33. Heo þa hine genam & forgeat, þæt heo hine mid
rodetacne ne gebledsode, ac heo hine freclice bat.
 4.31.1. Þa wearð heo sona fram deofle gegripen &
hrædlice nyðer afeoll.
 4.31.3. Þa þa heo swiðe wæs gedreht, þa wearð hit
hraðe gecyðed þam fæder æquitio, & he wæs gebeden, þæt
he ofstlice come & mid his gebedum hire gehulpe.
 4.31.8. Sona þa se halga fæder wæs inn agan on þone
wyrttun, þa ongann se deofol, þe þa nunnan gegrap, of hire muðe clypian
swilce he dædbote don wolde & þus cwæð, hwæt dyde ic hire?
 4.31.14. Hwæt dyde ic hire?
 4.31.14. Ic sæt me on anum leahtrice, þa com heo & bat
me.
 4.31.16. He þa se Godes wer mid mycelre yrsunge him bebead,
þæt he fram hire gewite, & þæt he nane wunungstowe næfde on
þæs ælmihtigan Godes þeowene.
 4.31.21. He þær rihte aweg gewat & na leng syððan hyre
æthrinan ne dorste.
 4.31.27. Hu æquitius onfeng leafe to bodianne.
 4.31.28. Sum wæs aðele wer Nursine þære mægðe Felix
genemned, se wæs fæder þyses ylcan Castories, þe nu git wunað mid
us on þysre Romebyrig & us þis spell sæde be æquitio þam halgan
were.
 4.32.1. Ða þa se Felix geaxode, þæt se arwurða wer
næfde þone halgan had, þe Godes folces lareowas habban sceolon, &
swa þeah ferde geond manega stowa and geornlice bodode Godes lare, þa sume
dæge ferde he to him mid hiwcuðlicre dyrstinysse & him to cwæð,
hu dearst þu æfre þus openlice læran, nu þu þone halgan had
næfst, ne þu nane leafe to bodienne ne onfenge æt þam Romaniscean
bisceope, þe þu underwunast & drohtnast?
 4.32.14. Þa wearð se halga wer æquitius mid þære axunge
geneadod, þæt he him asæde, hu he onfeng leafe to bodianne, & he
þus cwæð, þa þing, þe þu nu to me sprycst, þa ic ær on
minum mode swiðe georne me sylf smeade.
 4.32.21. Ac on sumre nihte þurh gesihðe me sum iungling æt
gestod, se wæs swiðe fægerre ansyne.
 4.32.24. Se þa an blodseax asette on mine tungan þus
cweðende, efne nu ic asette mine word on þinum muðe.
 4.32.27. Far þu nu & boda þa.
 4.32.28. & of þam dæge, þeah þe ic wylle be Godes lare
geswigian, ic ne mæg.
 4.32.30. Petrus cwæð, ic wolde nu gita ma oncnawan þara
weorca þises halgan fæder, þe is gesæd, þæt he þillice gifa
onfeng.
 4.33.1. Be Equities gyrelan & þeawum.
 4.33.2. Gregorius him to cwæð, wite þu, Petrus, þæt
þæt weorc bið seald of þære gife, na seo gifu of þam weorce,
elles seo gifu ne bið na eallunga Godes gifu, forþam þe se man ne mæg
nan þing gewyrcean, buton hit sig ær fram Gode forgifen.
 4.33.9. Witodlice þa gifa forestæppað ælc weorc, þeah
þe þa ilcan gifa eac weaxan of þam æfterfyligendan weorce.
 4.33.12. Swa þeah ne scealt þu beon bedæled þære
oncnawennysse þæs eadigan æquities lifes.
 4.33.15. Wel cuðe hine Albinus, se arwurða bisceop þære
cyrcean Reatine þære ceastre, & nu gita syndon libbende manega men,
þe þis gemunan magon.
 4.33.19. Ac hwæt secst þu mare his weorces, þonne his lifes
clænnys geþwærode mid þam bigenge his bodunge?
 4.33.22. Eornostlice swa micel hæte hine onælde sawla to
gestrynenne Gode ælmihtigum, þæt he swa wæs mynstra hyrde, þæt
he on healfa gehwilce ferde yrnende & lærende on cyrcean, geond ceastra,
geond tunas, geond hus geleaffulra manna, & þara gehyrendra heortan simle
awehte to lufe þæs heofonlican eðeles.
 4.34.1. Soðlice he wæs swiðe waclic on his gewædum &
swa forsewenlic, þæt þeah hwilc man him ongean come þe hine ne cuðon
& he þone mid wordum gegrette, he wæs forsewen, þæt he næs
ongean gegreted.
 4.34.7. & swa oft swa he to oðrum stowum feran wolde, þonne
wæs his þeaw, þæt he wolde sittan on þam horse, þe he on þam
mynstre forcuðost findan mihte.
 4.34.12. On þam eac he breac hælftre for bridele &
weðera fella for sadele.
 4.34.14. Him sylf he lædde his halgan bec mid him on fellenum
saccum, þa wæron ahangene him on þa swyðran healfe & on þa
wynstran.
 4.34.17. & swa hwyder swa he þonne becom, he simle geopenode
þone wyllspring haligra gewrita & þænde þa mæda geleaffulra
moda.
 4.34.22. Hu man het æquitium cuman to Rome.
 4.34.23. Witodlice þa æt necstan se hlisa þyses ylcan weres
bodunge becom to cyðnysse Romanebyri.
 4.34.25. & swa swa hit for oft gewuna is, þæt þæra
liffetendra tunge cwylmeð þæs sawle, þe hi gehyran wyle, on þam
timan þyses apostolican settles bisceopes preostas liffetende syrwdon þus
cweðende to þam papan, hwæt is þes ceorl, þe þus hæfð him to
genumen þa ealdorlicnysse to bodianne þa halgan lare & þus
ungelæred gedyrstlæcð, þæt he him sylfum geagnað þa þenunge
hures apostolican hlafordes?
 4.35.8. Ac, hlaford, gif þin willa sy, læt sendan
ærendracan, þe hine hider gefecce, þæt seo rihtwise strengð
þære cyrclican gesettnysse oncnawe, hwilc he sy.
 4.35.12. Soðlice swa swa hit þeaw is, þæt þam mode, þe
byð abysgod on manegum þingum, swyðe hit undercrypð seo lease
liffetung, gif heo ne bið þi raðor aweg adrifen fram þære heortan
inngange, swa þa lærendum þam preostum se papa geþafode, þæt
æquitius sceolde beon gelæded to Romebyri, & man þær oncneowe,
hwæt his wisdom wære.
 4.35.24. He þa þærto asende Iulianum his witan, se eft
syððan wearð bisceop Sabinensi þære cyrcean, & him bebead,
þæt he hine lædde mid micelum wyrðmynde, þe læs þe se Godes
wer ænies teonan æni þing ongeate for þysre gemittinge.
 4.35.30. He þa sona be þam þingum wolde hyran þara preosta
willan & ofstlice ferde to æquities mynstre & þær ærest
gemette þa writeras writende æfweardum þam abbode, & he þa axode,
hwær se abbod wære.
 4.36.1. Hi cwædon him to, he mæwð gærs on þysre dene,
þe lið beneoðan þisum mynstre.
 4.36.4. Soðlice se ylca Iulianus hæfde ænne ofermodine
cniht & micelne wiðerbrecan, þone he sylf uneaðe mihte gewyldan.
 4.36.7. Þa sende he þone to Eguitie, þæt he hine
hrædlice to him gelædde.
 4.36.9. Þa arn se cniht & mid þwyrum mode hwætlice stop
on þa mæde, & þa geseah he, þæt hy ealle meowan, þe þær
wæron.
 4.36.13. Þa axode he, hwilc æquitius wære.
 4.36.14. Þa sona swa he gehyrde, hwilc he wæs, & he þa
gita feorron him onlocode, þa wearð he mid ormætum ege geþread.
 4.36.17. He ongann þa him ondrædan & wergian & to
þam swyðe cwacian & mid fotum tealtian, þæt he uneaðe hine
sylfne aberan mihte.
 4.36.21. He þa swa bifiende com to þam Godes men & sona mid
earmum eadmodlice his cneowa cyssende befeng & him sæde, þæt his
hlaford þyder to him cumen wære.
 4.36.26. Hwæt, þa se Godes þeow þone cniht gehælde
& him bebead þus cweðende, aris & ber þis grene gærs to mete
þam horsum, þe ge hider on comon.
 4.36.31. Nu is lytel to lafe þyses mæðes & swa þis
gedon bið, ic ga æfter þe.
 4.36.33. Ða wundrode swiðe Iulianus, þe þyder asended
wæs, hwæt þæt wære, þæt se cniht yllde, þæt he hraðor
ne come.
 4.37.2. Þa geseah he þone cniht ongean yrnende & on his
swyran gærs berendne of þære mæde.
 4.37.5. Þa ongann he sona swiðe yrre clypian ongean hine &
þus cwæð, hwæt is þis, þæt þu dest?
 4.37.8. Ic sende þe, þæt þu sceoldest man to me gelædan
& na gærs to beranne.
 4.37.10. Se cniht him andswarode & cwæð, he cymð nu
æfter me, se þe þu secst.
 4.37.12. Ða com se Godes wer gesceod mid geclutedum scon &
bær his siðe on his eaxle.
 4.37.14. Ða þa he þa gita wæs feorron þyderweard, þa
sæde se cniht his hlaforde, þæt þæt wære, se þe he sohte.
 4.37.18. Mid þam þe se ilca Iulianus geseah þone Godes
þeow, þa forseah he hine sona for his wacum gyrelan & smeade mid
toþundenum mode, hu he þwyrlicost sceolde him wiðsprecan.
 4.37.23. Ac þa sona swa se Godes þeow him nealæhte, þa
gefor on þæs ylcan Iulianes mod unacumendlic forhtnys, swa þæt he
bifode & forhtode to þam swiðe, þæt he earfoðlice hæfde his
tungan geweald, þæt he mihte abeodan þæt ærende, þe he þyder
fore com.
 4.37.30. He þa sona mid geeaðmedum mode arn to his cneowum
& to him gewilnode, þæt he him fore gebæde & sæde him,
þæt his fæder se apostolica bisceop hine geseon wolde.
 4.38.3. Hwæt, þa se arwurða æquitius ongann ormætlice
to þancienne þam ælmihtigum Gode & cwæð, þæt seo upplice
gifu hine geneosode þurh þone healican bisceop.
 4.38.8. & he þær rihte gecigde his gebroðro &
bebead, þæt hyra hors on þære ylcan tide wurdon gegearwode &
ongan þa ærendracan þearle þreagean, þæt hy huruþinga
hrædlice feran sceoldon.
 4.38.14. Ða cwæð Iulianus him to, þæt na to þæs
hwon beon ne mæg, forðam þe ic eom to þam werig for þam langan wege,
þæt ic nu todæg heonan feran ne mæg.
 4.38.19. Him þa andswarode æquitius, eala, sunu, nu þu
geunrotsast me, forþam gif we ne farað nu todæg, ne farað we na
tomorgen.
 4.38.23. Witodlice se Godes þeow þa mid Iulianes werinysse
wearð geneadod, þæt he þa niht on his mynstre gewunode.
 4.38.26. Efne þæs on morgen sona on dægred com sum cniht
mid swiðe geswencedum horse for ærninge to Iuliane mid ærendgewrite.
 4.38.30. On þam write him wæs beboden, þæt he na ne
gedyrstlæhte to þam, þæt he þone Godes þeow ænig þing
hrepode, oððe hine of his mynstre styrode.
 4.39.2. Ða axode Iulianus þone cniht, for hwan se cwyde
onwended wære.
 4.39.4. Þa sæde he him, þæt on þære ylcan nyhte,
þe he se ærendraca him æfter asended wæs, se healica papa wearð
þurh nihtlice gesihþe on swefne swiðe gebreged, hu he dorste
geþristlæcean, þæt he hete þone Godes man swencean & him to
gelangian.
 4.39.11. Iulianus þa þær rihte aras & hine sylfne
befæste þæs arwurðan weres gebedræddene & him to cwæð,
la, leof, ure fæder biddeð, þæt ge eow on þone weg ne geswencean.
 4.39.16. Ða þa se Godes þeow þis gehyrde, þa wearð he
sona swiðe unrot & þus cwæð, hu, ne sæde ic gyrstandæg,
þæt gif we þær rihte ne ferdon, þæt us nære na alyfed
syððan to farenne?
 4.39.22. & he þa for gegearwunge þære soðan lufe
þone ærendracan Iulianum on þam mynstre sume hwile gehæfde, to þam
þæt he him geneadodum & gelettum gedyde sume getæse hyððe his
geswinces.
 4.39.28. Oncnaw nu, Petrus, on hu mycelre Godes gehyrdnysse beoð,
þa þe cunnon hy sylfe forseon on þysum life, & mid hwilcum
ceasterwarum hy beoð on wyrðmynde mynde innan getealde, þa þe ne
forsceamiað, þæt hi utan beon mannum forsewene.
 4.40.2. Swa eac þær ongean beforan Godes eagum licgeað
foresewene, þa þe mid him sylfum & beforan hyra necstana eagum
toþindað þurh gewilnunge ideles gylpes.
 4.40.7. Be þam se hælend cwæð to sumum mannum, ge syndon
þa þe eow sylfe rihtwisiað beforan mannum, ac God cann eowre heortan,
forþam þe eall þæt mannum þinceð healic, þæt is onscuniendlic
beforan Gode.
 4.40.14. Petrus cwæð, ic forswiðe wundrie, þæt æfre
þæra preosta lease liffetung mihte undercreopan swa micelne bisceop be
swilcum were.
 4.40.18. Gregorius him to cwæð, hwæt wundrast þu, Petrus,
forþam þe we, þe men syndon, beoð foroft belogene fram oðrum mannum?
 4.40.22. Hwæðer þe þe of mode gewat, þæt þu ne
gemundest, þæt Dauid, þe gewunode to hæbbenne witedomes gast on him,
demde dom ongean þone unscyldigan Ionathes sunu, þa þa he gehyrde
þæs leogendan cnihtes word?
 4.40.28. & þeah hwæðere þæt wæs gedon þurh
Dauid, & we gelyfað, þæt hit riht wære on Godes diglan dome, ac
swa þeah we ne magon oncnawan, hu hit riht wære on þam menniscean
rihte.
 4.41.3. Hwilc wundor is, þæt we, þe witegan ne syndon, beon
hwilum on oðer gelædde of leogendra muðe?
 4.41.6. Soðlice seo þiccnys þara woruldcara swiðe awesteð
& todrifeð anra gehwilces bisceopes mod.
 4.41.9. Þonne þæt mod byð todæled to manegum þingum,
þonne byð hit þe læsse to gehwilcum anum synderlicum þinge.
 4.41.13. & swa mycele swyðor hit byð undercropen on
gehwilcum anum þinge, swa micele swa hit byð widdor abysgod on manegum
þingum.
 4.41.17. Petrus him to cwæð, swiðe soðe syndon þa word
þe þu sægst.
 4.41.23. Hu seo earc wæs aworpen of æquities byrigene.
 4.41.24. Gregorius cwæð, ne sceal ic na forsuwian þæt,
þæt ic be þisum were oncneow of gesegene þæs arwurðan mines iu
abbodes Ualentiones.
 4.41.28. He cwæð, þæt þa þa æquities lichama
wæs bebyrged on gebedhuse þæs eadigan martires Laurenties, þa com sum
ceorl & asette his earce mid hwæte gefyllede ofer his byrgenne & ne
gymde na, þæt he asmeade oððe him ondrede, hu micel & hu mære
wer þær reste.
 4.42.4. Ða færinga wæs geworden þoden of heofenum, se
uppahof & feorr awearp þa earce, þe wæs asett ofer his byrgenne,
& elles ealle þa þing þe þær wæron gewunedon þær
þær hy gesette wæron, efne swa þæt ealle þa þe þær
wæron openlice oncneowon, hu micelre geearnunge he wæs, se þe his
lichama þær reste.
 4.42.16. Hu þa reðan Langbearde aweddon, & þa munecas
wurdon alysede.
 4.42.18. Eac þa þing, þe ic her to gita geþeode, ic
oncneow, swa swa me rehte se forecwedena arwurða wer Furtunatus se me swiðe
wel gelicode on ylde, on weorce & on bilwitnysse.
 4.42.23. Se ilca me rehte, þæt þa þa Langbearde foron
herigende on Ualeria þære ylcan mægðe, þa flugon þa munucas of
þæs arwurðan æquities mynstre in to þam forecwedenan gebedhuse to
æquities byrgenne.
 4.42.29. Ða stopon þa reðgiendan Langbearde in to þam
gebedhuse & ongunnon teon ut þa ilcan munucas, to þam þæt hi hi
mid tintregum astencton oððe mid swurdum acwealdon.
 4.42.34. Hwæt, þa an þæra munuca ageomrode & mid
teartum sare astyrod þus clypode, eala, þu halga æquitius, licað þe,
þæt we syndon þus atogene, & þu us na ne bewerast?
 4.43.4. To þæs munuces stefne þa hrædlice se unclæna
gast gefor on þa reðgiendan Langbearde.
 4.43.7. Hy þa on eorðan ahruron & wurdon geswencede swa
lange, oð þæt þa Langbearde, þe þær ute wæron, ongeaton,
þæt hy na leng ofer þæt ne dorston þa halgan stowe dyrstilice
hreppan.
 4.43.13. & swa se halga wer bewerede his gingran, þæt he
eac forgeaf frið & læcedom manegum oðrum, þe syððon þyder
flugon to his byrgenne.
 5.43.18. Hu Constantius gefyllde mid wætere þa leohtfatu &
onælde, & hy burnon.
 5.43.20. Soþlice þæt þæt ic nu secgean wille, ic
geleornode of gesegene sumes bisceopes mines efenhadan, se on munuchade manega
gear lifode on Anchonitana þære byri & þær his eawfæste lif
unheanlice adreah, þæt us eac cyddon sume ure yldran frynd, þe of þam
lande wæron.
 5.43.28. Witodlice neah þære ceastre wæs asett þæs
eadigan martires Stephanes cyrce.
 5.43.30. On þære þeowode sum arwurðes lifes wer, þam
wæs nama Constantius, se breac þær cyrcweardes þenunge.
 5.44.1. Þæs halinysse hlisa hine sylfne gewidmærsode feorr
& wide & hine gelædde to manegra manna cyððe, forþam þe se
ylca wer eallunga forseah þas eorðlican þing & þa heofonlican ane
lufode mid ealles modes geornfullnysse.
 5.44.9. Soþlice sume dæge, þa þa on þære ylcan
cyrcean wæs elewana, & se forecwedena Godes þeow næfde, þæt he
mihte furðon þa leohtfatu onælan, þa gefyllde he mid wætere ealle
þære cyrcean ciellan & sette weocon onmiddan, swa swa hit þeaw is,
& þa mid fyre ontennde.
 5.44.17. & swa þæt wæter þa barn on þam leohtfatum,
swilce hit ele wære.
 5.44.19. Understand nu, Petrus, hwilcere geearnunge þæs wer
wære, þe wæs for eleleaste swa geneadod, þæt he awennde þæs
wæteres gecynde on eles þicnysse.
 5.44.23. Petrus cwæð, hit is swiðe wundorlic, þæt ic nu
gehyrde.
 5.44.25. Ac ic wolde witan, hwilcere eadmodnysse þes wer mihte
beon innan, se þe wæs swa micelre halinysse utan for þam mægnum þe
he worhte.
 5.44.29. Gregorius him to cwæð, genoh gerisenlice þu secst
to witanne, hwilc his mod wære betweoh þam wundrum þe he worhte,
forþam þæt is swiðe micel, þæt simle deofol mid his costnunge
sliteð þæs mannes mod innan & wyle hine geteon on upahafennysse, gif
he ænig þing wundorlices wyrcð utan þurh Godes gife.
 5.45.7. Ac gif þu gehyrst þyses arwurðan Constanties ane
dæde þe he worhte, þonne oncnæwst þu sona, hwilcere eadmodnysse man
he wæs.
 5.45.11. Petrus cwæð, æfter þam þe þu me sædest
swylc wundor his weorces, ofer þæt me lysteð, þæt þu me eac secge
sum þing be his modes eadmodnysse.
 5.45.17. Hu Constantius geþancode sumon ceorle, þæt he hine
forseah.
 5.45.19. Gregorius him to cwæð, forþam þe þyses mannes
halignysse hlisa swiðe weox, fela manna of manegum scirum geornlice lyston
hine geseon.
 5.45.23. Ða sume dæge com feorran sum ceorl, to þam þæt
he wolde hine geseon.
 5.45.25. Þa gelamp hit on þære ylcan tide, þæt se halga
wer stod on treowenre hlædre & gefyllde þa leohtfatu on þære
cyrcean.
 5.45.29. Soðlice he wæs swiðe lytel on wæstme &
yfellices hiwes & forsewenlices.
 5.46.1. Se ceorl þa, þe þyder com hine to geseonne, axode,
hwilc he wære, & geornlice bæd, þæt he him ætywed beon
sceolde.
 5.46.4. & þa tæhtan him þa þe hine cuðon, hwilc he
wæs.
 5.46.6. Ac swa þa stuntan mod leogað, þonne hi wenað,
þæt þæs mannes ærnung beo of his lichaman missenlicnysse, se ceorl
geseah Constantium lytelne & forsewenlicne.
 5.46.11. Þa ongan he beon eallunga ungeleaf, þæt he hit
wære.
 5.46.13. On þam ceorliscean mode wæs swilce þær wære
geworden sum sacu betweoh þam þe he ær be him gehyrde & þam þe
he þa on him geseah, forþam þe he wende, þæt swa scort man & swa
unfæger on ansyne ne mihte na habban swa ormætne hlisan þurh
halinysse.
 5.46.21. Ða þa him fram manegum mannum wæs to soðe
gesæd, þæt he se ilca wære, þa forseah he hine sona & hloh
þus cweðende: ic gelyfde, þæt þes wære micel man & fæger.
 5.46.26. Nu næfð he nan þing men gelices.
 5.46.27. Mid þam þe se Godes wer Constantius þa þis
gehyrde, he sona swiðe bliðe forlet þa leohtfatu, þe he behwearf, &
hrædlice nyðer astah & þone ceorl beclypte & mid swiðlicre
lufe ongann mid his earmum hine clyppan & cyssan & him swiðe
þancian.
 7.50.13. Mid heora handa weorcum æt utlendisceum mannum,
þæt hi sumne dæl eles eft ham to mynstre brohton of hyra weorces mede.
 7.50.17. Sona swa þæt gehyrde se drihtnes wer Nonnosus, þa
styrde he þæs mid micelre eadmodnysse & cwæð, þæt hit swa
beon ne mihte, þe læs þe hit gelumpe, þæt þa gebroðru utfarende
of mynstre, þa hwile þe hi sohton þæs eles gestreon, þæt hi
þonne þoledon sume hynða hyra sawla.
 7.50.25. Ac þa forþam þe he geseah, þæt wæron feawa
eleberian on þam treowum, þe to þam mynstre belumpon, þa het he þa
gegaderian & don on eletreddan, & swa hwæt swa man mihte gedon
þæt þær uteode, þeah þe hit wære medmicel ele, þæt man
þæt to him sylfum brohte.
 7.50.33. Hit wearð þa swa gedon, þæt þa gebroðru
onfengon sumne dæl eles on anum lytlum fæte, & þone brohton Nonnose
þam Godes þeowe.
 7.51.4. He þa sona þone asette beforan þæt weofod, &
him eallum utgangendum he hine lange hwile gebæd & syððon eft
gelangode him to þa gebroðru & heom bebead, þæt hy namon þone
ele, þe hi ær to him brohton, & hine todældon swiðe gneðelice
geotende geond ealle þæs mynstres fatu, swa þæt ealle þa fatu
wæron hwæthwega ongoten mid bledsunge þæs ylcan eles.
 7.51.15. & het þa sona þa fatu bewreon & inne belucan,
swa æmtige swa hi þa wæron.
 7.51.17. Soþlice on þam oðrum dæge, þa hi eft unwrigene
wæron, þa wæron hi ealle fulle gemette for gewilnunge þæs halgan
weres Nonnoses.
 7.51.22. Petrus cwæð, dæghwamlice we acunniað, þæt
beoð gefyllede þa word þæs soðfæstan hælendes, þe cwæð,
nu gyta min fæder wyrceð, & eac ic wyrce.
 8.51.30. Hu Anastasius & oðre seofon broðru wæron
gecigede of þysum life.
 8.51.32. Gregorius cwæð, eac hit gelamp on þam ilcan timan,
þæt se arwurða wer Anastasius, þæs gemynd ic herbufan dyde, wæs
writere on þysre halgan Romaniscean cyrcean, þære ic þeowie under
Godes anwealde.
 8.52.5. Se Anastasius forlet þa scrine his feohgestreones &
mynster geceas & gewilnode, þæt he hine geæmtogode Gode anum to
þeowianne.
 8.52.9. & he þa on þære ilcan stowe, þe ic bufan ymbe
spræc, seo is geciged Subpentoma, manega gear his lif adreah on halgum
dædum & þam mynstre fore wæs mid geornlicre heordnysse.
 8.52.15. Witodlice ofer þa stowe wæs ufan hangiende ormæte
stanclud, & eac beneoðan swiðe deop niwolnys ginode.
 8.52.18. Soðlice on sumre nihte, þa þa se ælmihtiga God
geteohhode eallunga to geleanienne þa geswinc þæs arwurðan weres
Anastasies, fram þam hean clude wæs gehyred stefn, seo forðgelæddum
hleoðre þus clypode & cwæð, cum þu, Anastasius.
 8.52.26. Him þa swa gecigedum þær wurdon eac oðre seofon
broðru be hyra naman gecigede.
 8.52.28. Þa geswigode swiðe lytle hwile seo stefn, þe
þær ær clypode, & þa eft gecigde þone eahtoðan broðor.
 8.52.32. Þa þa seo gesomnung swa openlice gehyrde þa stefne,
þa næs þær nan twynung, þæt nealæhte þara forðsið, þe
þær gecigede wæron.
 8.53.1. Witodlice binnan fæawum dagum forðferde ærest se
arwurða wer Anastasius, & þa eft þa oðre broðru forðferdon be
endebyrdnysse/, swa swa hi of þæs stanclifes heahnysse ær gecigede
wæron.
 8.53.6. Se broðor, þe seo stefn sume hwile geswigode to his
gecigednysse & hine eft genemde, se lifde feawa daga æfter þam oðrum
sweltendum broðrum & þa his lif geendode.
 8.53.12. Þæt wæs openlice geswutelod, þæt seo lytle
betweoh gesette swigung þære ufan cumenan stefne getacnode þone lyttlan
fyrst to libbanne þam breðer ofer þa oðre, þe þær eac gecigede
wæron.
 8.53.17. Eac þær gelamp wundorlic þing, þæt þa þa
se arwurða wer Anastasius forðferde, þa wæs on þam ylcan mynstre sum
broðor, þe æfter him libban nolde, ac he forð onloten to his fotum
ongann hine biddan mid tearum þus cweðende, ic þe halsie þurh þone,
þe þu to færst, þæt ic ne þurfe libban seofon dagas æfter þe
on þysum middangearde.
 8.53.28. Þa ær þæs Anastasies seofeðan dæge, wæs
eac forðfered se ylca broðor, se swa þeah næs na geciged on þære
nihte betweoh þa oðre broðru, ac hit wæs openlice geswutelod, þæt
his forðfore begeat seo þingung ana þæs arwurðan weres Anastasies.
 8.54.3. Petrus cwæð, þa þa þes ilca broðor næs
betweoh þa oðre geciged & swa þeah wæs of þissum life atogen mid
þingungum þæs halgan weres, hwæt elles mæg beon ongiten, buton
þæt þa þe mid Gode synd micelre geearnunge, magon hwilum begitan þa
þing, þe him geteohhode næron?
 8.54.11. Gregorius him andswarode, ne magon hi to þæs hwon
begitan þa þing, þe him geteohhode næron, ac þa þing, þe þa
halgan weras mid hyra benum gefremmað, hi wæron ær swa forestihtode,
þæt hy sceolon beon eft mid benum begitene.
 8.54.19. Soðlice eac seo ylce forestihtung þæs ecean rices
is gesett fram þam ælmihtigan Gode, swa þæt his gecorenan becumað
of geswince to þam rice, þæt hi biddende geearnian, þæt hi onfon
þæt, þæt se ælmihtiga God ær ealre worulde gedihtnode him to
forgifenne.
 8.54.27. Petrus cwæð, ic wolde, þæt me wære git
openlicor gecyðed, hwæðer seo forestihtung mihte beon mid gebedum
gefultumod.
 8.54.31. Gregorius him andswarode, la, Petrus, þis þæt ic
þe sæde, mæg beon hrædlice gecyðed.
 8.55.3. Gewisslice þu þe sylf wast, þæt drihten cwæð
to Abrahame, on Isaace þe bið sæd geciged.
 8.55.6. Eac he cwæð to him, ic gesette þe manegra þeoda
fæder.
 8.55.8. & eft he him behet þus cweðende, ic gebledsige
þe, & ic gemenigfylde þin sæd swa swa heofones steoran & swa swa
þa sandcorn, þe beoð be sæs waroðe.
 8.55.12. Of þam þinge is openlice cuð, þæt se
ælmihtiga God ær forestihtode, þæt he Abrahames sæd wolde
gemenifyldan þurh Isaac, & swa þeah hit is awriten, þæt Isaac
gebæd to drihtne for his wife, for þam þe heo wæs unwæstmbære.
 8.55.20. Þa gehyrde drihten his bene & sealde wæstm
Rebeccan his wife.
 8.55.22. Þus wæs forestihtod seo menifealdnys Abrahames cynnes
þurh Isaac.
 8.55.24. Eornostlice, gif seo menifealdnys Abrahames cynnes wæs
forestihtod þurh Isaac, hwi underfeng he þonne unwæstmbære wif, buton
forþam þe hit is cuð, þæt seo forestihtung sceolde beon mid benum
gefylled, þa þa se mid his gebedum beget, þæt he mihte suna habban, se
þe on him ær God forestihtode to gemenifyldenne Abrahames sæd?
 8.55.35. Petrus cwæð, nis me nan twynung nu to laue be þam
þingum, þe þu nu sædest, forþam þe þæt rihtgescead me
geopenode þa digolnysse þurh þine segene.
 8.56.4. Gregorius cwæð, wilt þu, þæt ic þe secge sum
þing be þam dælum Tuscie þære mægðe, þæt þu oncnawe,
hwylce weras wæron on þam lande, & hu swiðe neah hi wæron
þæs ælmihtigan Godes cyððe?
 8.56.11. Petrus cwæð, ic wille, & ic þe þæs eallum
mægene bidde.
 9.56.13. Hu Bonefatius bisceop todælde win on fatu & hit
weox.
 9.56.14. Gregorius him to cwæð, sum wæs arwurðes lifes
wer, þam wæs nama Bonefatius.
 9.56.16. Se hæfde bisceophad & þone mid godum þeawum wel
gefyllde on þære ceastre, þe is genemned Ferentis.
 9.56.19. Þyses bisceopes manega wundru me rehte se mæssepreost
Gaudentius, þe nu gita leofað.
 9.56.22. Se wæs afedd on his þenunge, & he mæg gehwylc
þing be him swa mycele gewisslicor seccan, swa micele swa him gelamp,
þæt he oftor wæs betweoh his þenungum.
 9.56.27. On þisses ilcan Bonefacies cyrcean wæs swiðe hefi
wædlung & hafenleast, seo simle gewunað, þæt heo bið hirde
þære eadmodnisse on godum modum, & þær nan þing elles næs to
ealles geares andlifene, buton þæt an, þæt he heafde ænne
wingeard.
 9.57.4. Se sume dæg wearð forðorscen mid onreosendum
hetolum hagole & awæstod, swa þæt on þam wingearde on feawum
wintreowum uneaðe to lafe wunodon swiðe litle & swiðe feawa clistru
þara winbergena.
 9.57.10. Ða þa þes forcwedena wer se arwurða bisceop
Bonefatius eode in on þone wingeard, þa þancode he swiðe Gode
ælmihtigum, forþam þe he oncneow, þæt he þa gita on þære his
wædle wæs swyðor geangsumod.
 9.57.16. Ac swa þeah þa þa se tima nealæhte, þæt
mihton ripe beon þa feawa clystru þæra bergena, þe þær læfde
wæron, þa sette he hyrde, swa hit þeaw wæs, to þam wingearde &
bebead, þæt hine man heolde mid carfullre wæccean.
 9.57.23. Soþlice þa sume dæge het he Constantium þone
mæssepreost, se wæs his swustorsunu, þæt man ealle þa winfatu on
his bisceopscire & ealle þa kyfa gegearwode & mid pice geondgute, swa
swa hit ær gewunelic wæs.
 9.57.30. Sona þa se mæssepreost his nefa þæt gehyrde,
þa wundrode he swiðe & wende, þæt he spræke on unwis, þa he
bebead, þæt man winfatu gearwode, se þe nan win næfde.
 9.58.3. Ne dorste swa þeah se mæssepreost þone bisceop
geaxian, for hwan he swylce þing bude, ac he þa gehyrsumode his hæsum
& ealle þa winfatu gegearwode æfter gewunelicum þeawe.
 9.58.9. Hwæt, þa se Godes wer eode in on þone wingeard &
gegaderode þa clystru þara bergena & gebrohte on þære wintreddan
& het hi ealle þanon utgangan, & he ana mid anum lytlum cnapan
þær gewunode & þone cnapan þa asette on þa ylcan wintreddan
& het hine tredan þa feawa clystru þara bergena.
 9.58.18. Ða þa of þam clystrum ut fleow lyttles hwæt
wines, þa ongann se Godes wer mid his agenum handum þæt underfon on anum
lyttlum fæte & hit todælde for bledsunge geond ealle þa kyfa &
geond ealle þa fatu, þe þær gegearwode wæron, þæt of þam
ilcan wine wæron gesewene uneaðe ealle þa fatu geondgotene.
 9.58.28. Witodlice þa þa he of þæs wines wætan sum
þing lyttles asende on ælc þæra fata, þa clypode he him to þone
mæssepreost & hrædlice het, þæt þær þearfan beon
sceoldon.
 9.58.33. Ða ongan þæt win weaxan on þære wintreddan,
swa þæt wurdon gefyllede ealle þara þearfana fatu, þe him to brohte
wæron.
 9.59.1. & þa þa he geseah, þæt þa þearfan genoh
hæfdon, þa het he þone cnapan stigan nyðer of þære treddan &
beleac þæt winern & asette his agen insegl on þæt loc &
forlet hit swa belocen & him sona to cyrcean gehwearf.
 9.59.8. Ða þi þriddan dæge clypode he him to þone
forecwedenan mæssepreost Constantium, & geendodum his gebede he
geopenode þæt winern & gemette þa fatu, þe he ær on ageat
swiðe litelne dæl þæs þynnystan wætan, swa genihtsumlice
gefyllede mid wine, efne þæt þa weaxendan win woldon feallan ofer þa
fatu on þa flor, gif se bisceop þa a lator inn eode.
 9.59.19. Hwæt, þa se bisceop swiðe egeslice bebead þam
mæssepreoste, þæt he nanum men þis wundor ne asæde swa lange swa
he sylf on lichaman lifde, þe læs þe he on þæs weorces mægene
wurde mid mennisceum wyrðmynde gebreged & þanon innan aidlode, þanon
þe he utan wære mannum micel ætywed.
 9.59.28. Ac he on þam fyligde þæs hælendes bysene, se to
þam þæt he us getyde to eadmodnysse wege, bebead his gingrum be him
sylfum þus cweðende, þæt þa þing, þe hi gesawon, hi nanum men ne
asædon, ær þam þe mannes sunu of deaðe arise.
 9.60.4. Petrus cwæð, forþam þe þeos wise nu hi sylfe
gecwemlice gegearwode, nu lysteð me axian, hwæt þæt sy, þæt þa
þa ure alysend ageaf gesihþe twam blindum mannum, þa het he, þæt hi
hit nanum men ne asædon, & hi þa sona þanon gangende gewidmærodon
hine geond eall þæt land.
 9.60.13. Ac hwæt cwyst þu?
 9.60.13. Hwæðer se ankenneda Godes sunu, se þe is efenece
his fæder & þam halgan gaste, on þysum þinge wolde gefyllan,
þæt he gefyllan ne mihte, þa þa he wolde habban forsuwod þæt,
þæt na forholen beon ne mihte?
 9.60.20. Gregorius him andswarode, eall þæt ure alysend dyde
þurh his menniscean lichaman, eall þæt he gegearwode us on gebysnunge
godes weorces, to þam þæt we be gemete urra mægena sceolon fylian his
fotswaðe & unætspornenum fotum þyses andweardan weorkes gan on
þone weg þæs ecean lifes.
 9.60.29. Witodlice se hælend worhte þæt wundor & het hi
helan, & hit swa þeah forholen beon ne mihte.
 9.60.32. On þam we magon cuðlice ongitan, þæt his
gecorenan fylgeað þa gebysnunga his lare on þam micelum weorcum þe hi
wyrceað, & hyra willa bið, þæt hi beon forholene, ac þæt hi
oðrum mannum fremian, hi beoð for oft geyppede swa hi nellað, swa
þæt hit si for micelre eadmodnysse, þæt hi gewilniað, þæt hyra
weorc beon forholene, & hit si for micelre celre nyttlicnysse, þæt
hyra weorc forholen beon ne magon.
 9.61.11. Eornostlice drihten nolde na, þæt æni þing
swilces gewurde & hit na beon ne mihte, ac he sealde bysene mid lareowdome
his sylfes lare, hwæt his limu scylon gewilnian, oððe hwæt eac be him
nellendum gewurðan sceoldon.
 9.61.18. Petrus cwæð, me licað þæt þu sægst.
 9.61.20. Hu Bonefatius foresæde to sweltenne þone
cimbalgliwere.
 9.61.21. Gregorius him to cwæð, nu gita syndon to lafe sume
feawa þinga, þe we wyllað sprecan be þæs bisceopes weorce
Bonefaties, forþam þe we dydon herbufan his gemynd.
 9.61.26. Hit gelamp on sumum timan, þæt to nealæhte se
gebryrddæg þæs eadigan martires Procules.
 9.61.29. On þære stowe wunode sum æðele wer, þam wæs
nama Furtunatus.
 9.61.31. Se mid micelum benum bæd þone arwurðan wer
Bonefatium, þæt he gebuge to his huse to syllenne him his bledsunge,
þonne he dyde his mæssæna simbelnysse æt þam eadigan martire.
 9.62.2. Ða ne mihte se Godes wer forsacan þæt, þæt seo
soþe lufu hine bæd of Furtunates mode.
 9.62.5. Witodlice gedonum simbelnyssum þara mæssena, þa þa
he to þæs forecwedenan Furtunates mysan becom, ær þam þe he his
beodfers sunge, þa færinga stod þær ætforan þære dura sum man
mid anum apan & sloh cimbalan & bæd him metes, swa swa sume men
gewuniað, þæt hi mid gligcræfte heom andlyfene seceað.
 9.62.15. Hwæt, þa se halga wer þone sweg gehyrende yrringa
cwæð, wala, wala, dead is þes yrming, dead is þes yrming.
 9.62.18. Ic com to þyses gereordes mysan, & ic nu gyta ne
geopenode minne muð to Godes lofe, & he com mid apan & slyhð
cimbalan.
 9.62.22. He swa þeah þa git þas word geihte & cwæð,
gangað ge nu & for soðre lufu syllað him mete & drinc, &
witað ge swa þeah, þæt he is dead.
 9.62.27. Ða þa se ungesæliga wer of þam ylcan huse
underfeng hlaf & win, þa wolde he gan ut on þa duru.
 9.62.30. Ac þær færlice feoll of þam hrofe ormæte stan
& becom him on ufan þæt heafod.
 9.62.32. He wearð þa mid þam slege nyðer astreht, &
hine man healfcwiccne handlunga þanon ahof, & þa oðre dæge
æfter þæs Godes weres cwyde he eallunga his lif geendode.
 9.63.4. On þam þinge, Petrus, is to geþenceanne, hu micel ege
si to hæbbenne to þam halgum werum.
 9.63.7. Soðlice hi syndon Godes templu.
 9.63.8. & þa þa se halga wer wæs getogen to
hatheortnysse mid þam unnyttan glige, hwilc oðer wæs þær aweht to
þære yrsunge, buton þæs ylcan temples oneardiend, þæt is Crist.
 9.63.13. Eornostlice swa micele swyðor is to ondrædeanne
rihtwisra manna yrre, swa micele swahit soð is, þæt on hyra heortan se
is andweard, se þe nis na unstrang wrake on to gebringenne, þam þe he
wyle.
 9.63.21. Hu Bonefatius þæs horses wurð todælde
þearfum.
 9.63.22. Eac on oðrum timan hit gelamp, þæt se forecwedena
mæssepreost Constantius þæs bisceopes swustorsunu gesealde his hors
wið twelf mancosum & þa mancosas alede on his agene cyste & him ut
gewat sum weorc to wyrceanne.
 9.63.29. Ða færinga comon þearfan to þam bisceopstole,
þa swyðe gemahlice bædon, þæt se halga wer Bonefatius bisceop him
sum þing syllan sceolde to frofre hyra wædlunge.
 9.63.33. Ac forþam þe se Godes wer næfde hwæt he him
sealde, he ongann on his geþance þefian & smeagean, þæt huru þa
þearfan idelhende fram him ne eodon.
 9.64.5. Ða færinga gehwearf him to gemynde, þæt se
mæssepreost Constantius his mæg gesealde þæt hors, þe he sylf
ær gewunode on to sittenne, & hæfde þæt ylce weorð on his
cyste gehealden.
 9.64.11. Witodlice þa æfweardum þam ylcan his nefan se
bisceop stop to þære cyste & arfæstlice stræc tobræc
þære cyste locu & þær genam þa twelf mancosas & hi
gedælde þam þearfendum mannum, swa swa him wel licode.
 9.64.18. Witodlice þa þa Constantius mæssepreost com ham of
his weorke, he funde his cyste tobrokene & ne funde na his horses wurð,
þe he þær onlede.
 9.64.22. Þa ongann he mid micelre stefne hlydan & mid
swiðlicre hatheortnysse clypian & cweðan, ealle her libbað, ic ana on
þysum hirede libban ne mæg.
 9.64.27. Untwylice þa to þæs ungefohlicum hreame becom se
bisceop & ealle, þa þe him mid wæron on þam ylcan bisceoprice.
 9.64.30. & þa þa se Godes wer wolde hine gestillan mid
liðre spræce, þa ongann he him mid ceaste andswarian & cweðan,
ealle þine men magon libban mid þe, buton ic ana ne mæg her beforan þe
libban.
 9.65.3. Ac agif me mine mancosas.
 9.65.4. Hwæt, þa se bisceop wearð astyrod mid þam wordum
& eode in to cyricean þære simle eadigan fæmnan sanctam Marian,
& up ahafenum handum aþenedum reafe he ongann standende gebiddan,
þæt him God forgeafe mid hwam he mihte gestillan þæs hatheortan
mæssepreostes/ woffunga.
 9.65.13. Ða þa he færinga beseah on his agenne grædan
betweoh his astrehtan earmas, þa sona gemette he on his greadan twelf
mancosas, þa wæron swa scinende, swilce hi wæron on þære ylcan
tide ut atogene of fyre.
 9.65.20. He þa sona stop ut of þære cyrcean & awearp
þa mancosas on þæs hatheortan mæssepreostes greadan þus
cweðende, efne nu þu hæfst þine mancosas, þe þu sohtest.
 9.65.25. Ac si þe þis cuð, þæt æfter minum deaðe
þu ne bist na þysre cyrcean bisceop for þinre gitsunge.
 9.65.28. Of þam cwyde mihte beon mid soðe ongiten, þæt se
mæssepreost þa ilcan mancasas begeat to þam, þæt he þone
bisceopfolgoð & had mid gebicgean þohte.
 9.65.33. Ac þæs Godes weres word wæs to þam strang,
þæt se ylca mæssepreost Constantius on mæssepreosthade his lif
geendode.
 9.66.3. Hu Bonefatius þam Gotan gefyllde þa flaxan.
 9.66.4. Soðlice on oðrum timan him comon to twegen men of
Gotena þeode, þa sædan, þæt hi to Rauennam faran woldon.
 9.66.7. Þa sealde he him mid his agenre handa ane treowene flaxan
fulle wines, to þam þæt hi mihton him þa on hyra færelde to hyra
gereorde habban.
 9.66.12. Of þære hi druncon, oð þæt hi to Rauennam
becomon.
 9.66.14. Þa wunodon þa Gotan manega dagas on þære ylcan
ceastre & dæghwamlice hæfdon him to brice þæt win, þe hi æt
þam halgan were onfengon.
 9.66.18. & swa hit him gelæste, oð þæt hi eft becomon
to þam ylcan arwurðan fæder, þæt hi nanum dæge ne geswicon
þæt win to drincene, & swa þeah næs him næfre wines wana of
þam ylcan fæte, swilce þæt win nære na geiced, ac wære akenned
weaxende on þam treowenum fæte, þe se bisceop sealde.
 9.66.31. Hu Bonefatius afligde þa emelas.
 9.66.32. Nu niwan eac us to becom sum eald preost of þære
ylcan stowe dælum & þa þing, þe he be him rehte, ne syndon na mid
swigan to forlætenne.
 9.67.3. Soðlice he sæde, þæt se halga wer sume dæge
eode in to his wyrttune.
 9.67.6. Þa gemette he þone wyrttun beon oferwrigenne mid
micelre menieo emela.
 9.67.8. Þa geseah he, þæt ealle þa wyrta sceoldon
forwurðan, & he þa bewende hine to þam ylcan emelum & him to
cwæð, ic eow halsige on naman ures drihtnes hælendes Cristes, þæt
ge heonon gewiton, & ge na leng þas wyrta ne eton.
 9.67.15. Hi þa sona to þæs Godes weres worde ealle endemes
utferdon, swa þæt furðon þær an ne belaf binnon þam wyrttunhege.
 9.67.21. Hu Bonefatius forstæl þone hwæte his meder &
sealde þearfum.
 9.67.23. Ac hwilc wundor is, cwæð sanctus Gregorius, þæt
we þas þing cyðon be þam timan his bisceophades, þa þa he mid þam
ælmihtigan Gode eallunga weox on endebyrdnysse samod & on þeawum godra
dæda, þonne þa weorc syndon swyðor to wundrianne, þe her se ealda
preost sæde?
 9.67.32. Soðlice he sæde, þæt on þam timan, þe he mid
his meder on cnihthade eardode, þonne wæs he ut agan of hire huse, he
foroft butan his kemese & eac gelomlice butan his tunecan eft ham gecyrde.
 9.68.6. Forþam sona gif he ænine þearfan nacodne gemette,
þone he scrydde.
 9.68.8. He bereafode hine sylfne, to þam þæt he hine mid his
mede gescrydde beforan Godes eagum.
 9.68.11. Þa gewunode his modor, þæt heo him gelomlice cidde,
cwæð, þæt hit nære riht, þæt he sylf wædla sealde his
hrægl þearfum.
 9.68.15. Ða sume dæge eode heo in to hire berne.
 9.68.16. Þa afunde heo, þæt hire sunu hæfde þearfum
gedæled forneah eallne þone hwæte, þe heo hæfde hire begiten to
ealles geares andlyfene.
 9.68.21. Heo ongann þa hig sylfe beatan mid fystum & eac mid
bradum handum & cwæð, þæt þæs geares help hire forspilled
wære.
 9.68.24. Þa becom þyder se Godes cniht Bonefatius & ongann
hi frefrian mid swylcum wordum swylcum he mihte.
 9.69.2. Ac þa þa heo naht þære frofre ne undernam, þa
bæd he hig, þæt heo sceolde gangan ut of þam berne, on þam wæs
funden hwæthwega lyttles læfed of eallum hyra hwæte.
 9.69.7. Hwæt, þa se Godes cniht þær rihte hine sylfne on
gebed astrehte, & þæs ymbe lytel fæc he uteode & his modor
gelædde eft in to þam berne, þa wæs hit gemeted swa full hwætes,
swa hit ær næs swa full.
 9.69.14. Þa þa his modor geblissode, þæt heo ealles geares
andlyfene gegaderod hæfde.
 9.69.16. Þa gesewenum þam wundre seo modor wearð onbryrded
& ongann eallunga biddan, þæt he sealde swa micel swa he wolde, se
þe swa hrædlice mihte onfon þa þing þe he bæde.
 9.69.22. Hu Bonefatius mid his gebede adydde þone fox, þe bat
his modor henna.
 9.69.24. Witodlice þeos ilce his modor gewunode to fedenne henna
on hire huses cafortune, ac hig gelomlice awegbær & abat an fox cumende
of þam neahlande.
 9.69.28. Soðlice sume dæge, þa þa se cniht Bonefatius stod
on þam ylcan cafortune, þa com se fox, swa his gewuna wæs, &
gelæhte ane henne.
 9.70.3. He þa sona swyðe hrædlice arn in to cyrcean &
hine sylfne on gebed astrehte & mid openum stefnum þus cwæð, licað
þe, leofa drihten, þæt ic ne mæge etan of minre modor fostornoðe?
 9.70.8. & efne nu þes fox ytt þa henna, þe heo afedde.
 9.70.10. He þa aras of his gebede & eode ut of þære
cyrcean.
 9.70.11. Þa sona gecyrde se fox & forlet þa henne, þe he
on his muðe hæfde, & he sylf sweltende gefeoll on eorðan beforan
Bonefaties eagum.
 9.70.15. Petrus cwæð, swyðe wundorlic þæt is, þæt
God hine gemedemode eac on wacum þingum to gehyrenne þara bena, þe on
hine gehihtað.
 9.70.19. Gregorius him andswarode, þis wæs gedon, Petrus, of
micelre stihtunge ures scyppendes þæt we sceolon gehihtan þa maran god
þurh þa lyttlan, þe we her onfoð.
 9.70.25. Soðlice þes halga & bylwita cniht wæs gehyred
on þam waclicum þingum to þam þæt he on þam lyttlum þingum
geleornode, hu swiðe he sceolde aþristian be Gode on micelum benum.
 9.70.25. Petrus cwæð, wel me licað þæt þu sægst.
 10.70.33. Hu Furtunatus þæt deofolseoke wif gehælde.
 10.70.34. Gregorius him to cwæð, on þam ylcan dælum eac
wæs sum arwurðes lifes wer Furtunatus genemned & wæs bisceop
þære cyrcean Tudertine.
 10.71.3. Se wæs þeonde on gife ormætes mægenes to
aflymenne unclæne gastas, swa þæt he þara deofla eoredweredu foroft
adræfde of þam asettum mannum & singallice oferswyðde hyra him
ongean standendan menigeo, atiht mid bigenge his gebedes.
 10.71.11. Ðyses weres hiwcuðesta wæs Iulianus ure ciricean
mundbora, se nu for lyttlum fyrste on þysre byrig wearð forðfered.
 10.71.14. Of þæs sægene ic geleornode þæt þæt ic
nu secgean wylle, forþam þe he wæs oft betweoh Furtunates dædum mid
gedyrstlæcinge his hiwcuðnysse, & to ure trymminge he syððon
geheold his gemynd on his muðe swilce beobreades swetnysse.
 10.71.22. He sæde, þæt neah þam dælum Tuscie þære
mægðe wære sum æðele gesiðwif.
 10.71.24. Seo hæfðe ane snore, þa hire sunu lyttle ær him
to wife ongeng.
 10.71.26. Seo þa mid þære ylcan hyre swegre wearð
gelaðod to cyrichalgunge þæs eadigan martires Sebastianes gebedhuses.
 10.72.4. Soðlice on þære ylcan nihte, þe heo on morgen
sceolde faran to þære cyrichalgunge þæs forecwedenan gebedhuses, þa
wearð heo mid hyre lichaman luste oferswyðed, swa þæt heo ne mihte hy
sylfe forhabban fram hire wire.
 10.72.11. Þa gewordenum þam ærmergenne wearð heo afyrht on
hire geþohte for þam þurhtogenan luste hyre lichaman.
 10.72.15. Seo scamu hyre forbead þa fare to þære
cyrichalgunge, forþam þe hi scamode for manna ansyne swyðor, þonne heo
hire ondrede Godes dom.
 10.72.19. Ferde þa forð mid hire swegre to þæs gebedhuses
halgunge.
 10.72.21. Sona swa hi wæron ingangende on þæt gebedhus
& þæs eadigan martires Sebastianes reliquias wæron þyder in
geborene, þa gegrap se awyrgeda gast þa ylcan snore þæs foresædan
gesiðwifes & ongann hi swencean beforan eallum þam folke.
 10.72.28. Ða þa þæs ylcan gebedhuses mæssepreost
geseah, þæt heo wæs swiðe geswenced, þa hrædlice genam he of
þam weofode þa scytan & oferwreah hi mid.
 10.73.1. Ac se deofol færinga eac on hine gefor, & forþam
þe he wolde ofer his mihta æni þing gedyrstlæcean, þa wearð he
geneadod, þæt he on his agenre geswencednysse oncneowe, hwæt he sylf
wæs.
 10.73.6. Ða men, þe þær æt wæron, handlunga genamon
þæt wif of þam gebedhuse & hi bæron to hyre agenum huse.
 10.73.10. Ða þa se ealda feond mid singalre geswencednysse
þæt ylce wif þearle gedrehte, þa lufedon hi hyre magas lichamlice
& on þære lufunge wæron hyre ehtende, swa þæt hi befæston
þæt wif dryum & scincræftigum to begitenne þær hyre hæle
læcedom, & ne hogodon na, þeah hi eallunga hyre sawle adwæscton,
þa þe woldon mid drycræftum hyre lichaman to sumre hwile gehelpan.
 10.73.22. Witodlice heo wearð þa gelædd to sumre ea & on
wætere bedyfed, & þa dryas þær mid langsumum galdrum hyre on
golon & syrwdon to gedonne, þæt of hyre uteode se deofol, þe hyre
ær on gefor.
 10.73.28. Ac mid þam wundorlicum dome þæs ælmihtigan
Godes, þa þa mid forhwyrfedum cræfte se an deofol wearð hire of
adrifen, þa færinga geeode on hi micel eoredmeniu, & heo þa of
þære ylcan tide ongann mid swa fela styrungum beon onstyrod & mid swa
fela stefnum & hreamum hlydan, swa fela swa heo mid awyrgedum gastum wæs
gehæfd & geþread.
 10.74.6. Hyre magas þa ongunnon þær ymbe þeahtian &
andetton, þæt hit wære hyra ungeleaffulnysse gylt, þæt hi þone
læcedom sohton to þam scincræftigum.
 10.74.11. Gelæddon þa þæt wif to þam arwurðan were
Furtunate bisceope & hi mid him forleton.
 10.74.13. Se bisceop þa hi underfeng & to manegum dagum &
nihtum hine sylfne on his gebedum abysgode.
 10.74.16. & he swa micele swiðor mid geornfullnysse befealh
his gebedum, swa micele swa he onfunde on anum lichaman him ongean standan
þone ormætan truman þara deofla eoredmenigeo.
 10.74.22. & he þa æfter feawum dagum ageaf þæt wif
hyre freondum swa hale & swa gesunde, swilce se deofol næfre on hire
nænne anweald nahte.
 10.74.27. Hu Furtunatus þone awyrgedan gast adraf of suman
gedrehtum men.
 10.74.29. Eac on oðrum timan se ylca wer Furtunatus þæs
ælmihtigan Godes þeow adræfde þone unclænan gast of sumum ofsettum
men.
 10.75.1. He þa se awyrgeda gast þa þa se dæg æfnode
& he geseah, þæt seo tid wæs stille mid mannum, þa gehiwode he
hine sylfne to sumum ælþeodigum men & ongann faran geond þære
ceastre stræte & þus clypian, gehyrað la, hwæt se halga wer
Furtunatus bisceop dyde.
 10.75.9. Nu he adraf me ælþeodine mannan of his huse.
 10.75.11. Ic sece, hwær ic me gerestan scyle, & ic on his
ceastre nane findan ne mæg.
 10.75.13. Þa sæt sum man æt his gledum on his huse mid his
wife & mid his lyttlum suna.
 10.75.16. Se þa gehyrde his stefne & axode, hwæt se
bisceop him dyde, & he hine þa in gelaðode & gedyde, þæt he
sæt mid him æt þam gledum.
 10.75.20. Þa ða hi him betweonon spellodon & wel fela worda
spræcon, þa gefor se ylca awyrgeda gast on þæs earman mannes lytlan
sunu & hine awearp on þa ylcan gleda, & þær sona his feorh him
ætþrang.
 10.75.26. & he þa se earma man swa æt his suna bereafod
oncneow, hwæne he sylf underfeng, oððe hwæne se bisceop ær ut
adræfde.
 10.75.30. Petrus cwæð, hwæt cweðað we, hwæt þæt
sig, þæt se ealda feond onfeng swilce dyrstinysse to acwellanne on
þæs huse, þe hine to him gelaþode mid cumliðnysse gife & wende,
þæt he ælþeodi wære?
 10.76.2. Gregorius him andswarode, fela þinga, Petrus, beoð
gode gesewene, ac hi ne beoð na gode, forþam þe hi ne beoð na of godum
mode cumene.
 10.76.6. Be þam se hælend cwæð on his godspelle, gif
þin eage bið manfull, þonne bið þin lichama eall þystrig.
 10.76.9. Forþam gif þæs mannes ingeþanc, þe þær
forestæpð, bið forhwyrfed, þonne byð þwurh eall þæt weorc,
þe þær æfterfyligeð, þeah þe hit beo rihtlic geþuht.
 10.76.14. Soðlice ne wene ic na, þæt þes wer wære
gelustfullod on arfæstnysse weorke, ac on þæs bisceopes tælinge,
þa þa he ongann swylce he cumliðnysse gegearwode & wearð þa æt
his suna bereafod.
 10.76.20. Ac þæt æfterfyliende wite gecyðde, þæt seo
forestæppende underfangennys næs na butan gylte.
 10.76.23. Witodlice fela manna syndon, þe for þig þenceað
god to wyrceanne, þæt hi adilgian þa gife oðra manna weorces.
 10.76.26. Ne hi oðre men ne feormiað, forþam þe hi ahte
swiðe gymon, hwæðer him god sig gedon þæt þæt hi doð, ac hi
swyðor gewilniað, þæt hi beon toforan oðrum mannum wel geherede.
 10.76.32. Be þysum þinge ic wene, þæt we magon þysne
wer, þe þone awyrgedan gast on cumliðnysse underfeng, swyðor begyman on
bounge ideles gylpes, þonne on arfæstum weorke.
 10.77.5. Ac he wolde beon geþuht, swylce he bet dyde þonne se
bisceop, þa þa he underfeng þone, þe se drihtnes wer Furtunatus ær
ut adraf.
 10.77.9. Petrus cwæð, eall hit is swa swa hit gesæd is.
 10.77.11. Soðlice þæs weorkes ende gecydde, þæt se
ingeþanc næs na on þam weorke clæne.
 10.77.16. Hu Furtunatus gehælde þone blindan & sum hors
fram deofle.
 10.77.18. Gregorius cwæð, on sumum timan gelamp, þæt sum
man forlet his eagena gesihðe.
 10.77.20. Þa wearð he gelædd to þam halgan Furtunate,
þæt he þurh his þingunga him help abæde, & he begeat.
 10.77.24. Soðlice þa þa se drihtnes wer hæfde his gebed
geendod, þa awrat he Cristes rodetacen on þæs blindan mannes eagum &
þær rihte agifenum leohte seo niht þære blindnysse gewat fram þam
eagum.
 10.77.30. Eft syððon wearð sumes þegenes hors awend on
feondlice reðnysse, swa þæt manega men earfoðlice mihton hit
gehealdan, ac swa hwylce swa hit ongeræsan mihte, hit bat & slat &
hyra lima totær.
 10.78.5. Þa æt nextan wearð hit fram manegum mannum gebunden
& to þam Godes were gelædd.
 10.78.7. He þa sona mid aþenedre his handa awrat Cristes
rodetacen on þæs horses heafde & ealle his reðnysse awende on
geþwærnysse, swa þæt hit syððon wæs stillre & gedreohre,
þonne hit wære ær þære wodnysse.
 10.78.13. Þa þa se ilca þegen geseah, þæt his hors
wæs awended fram his wodnysse mid swa hrædlicum bebode þæs wundres,
þa geteohhode he hit to forgifenne þam ylcan halgan were.
 10.78.19. He þa wiðsoc hit to underfonne.
 10.78.20. Ac se þegen þurhwunode on his benum biddende,
þæt he his gife ne forsawe.
 10.78.22. Se halga wer þa nam þæt hors healdende midne weg
twegra dæla, swa þæt he ægðer ge þæs þegenes bene
getiðode, ge eac he forsoc þa gife to underfonne for swa begitenum
mægene.
 10.78.28. Ærest he gegearwode medeme wyrð for þam horse
& syððan underfeng þæt hors, þe him ær wæs to gife
geboden, forþam þe he geseah, gif he hit ne underfenge, þæt se wære
geunrodsod, þe hit ær ahte.
 10.79.5. & þa neadiendre þære soðan lufe he gebohte
þæt, þæt him nan neod næs to hæbbenne.
 10.79.8. Hu se Gota geneadod ageaf Furtunate þa cnapan, & hu
he awehte Marcellum of deaðe.
 10.79.10. Ne sceal ic na eac forsuwian þæt, þæt ic nu
nealice for twelf dagum oncneow be þyses weres mægenum.
 10.79.13. Witodlice me wæs to gelædd sum eald þearfa, &
ic þa geornlice hine axode, hwanone he wære, swa swa min gewuna is,
þæt me simle is swyðe leof ealldra manna gespræc.
 10.79.18. Þa sæde he, þæt he wære of Tudertina
þære ceastre.
 10.79.20. Ða cwæð ic to him, la, fæder, ic axie þe,
hwæðer þu cuðest Furtunatum þone bisceop.
 10.79.23. Se þearfa cwæð, ic hine cuðe & wel cuðe.
 10.79.24. Þa cwæð ic þa gyta, ic bidde þe, þæt þu
secge me, hwæðer þu oncneowe ænie his wundra & me wilniendum
gecyðe, hwilc wer he wære.
 10.79.28. He cwæð, se mann wæs swiðe feorr & ungelic
þysum mannum, þe we nu geseoð.
 10.79.31. Soðlice swa hwæt swa he gewilnode æt þam
ælmihtigan Gode, sona swa he his bæd, þær rihte he hit beget.
 10.80.1. Þæs ylcan an wundor ic wylle secgean, þæt me nu
on mod bearn.
 10.80.3. Witodlice sumon dæge comon Gotan neah Tudertinam
þære ceastre, þa onetton to Rauennam þære byrig.
 10.80.6. Þa genamon hi twegen lyttle cnapan of þæs bisceopes
lande.
 10.80.8. Þæt land wæs underþeodd þære foresædan
ceastre Tudertine.
 10.80.10. Þa þa þis wearð gecyðed þam halgan were
Furtunate, þa sende he sona forð æfter & het him to gelangian þa
ylcan Gotan & him to spræc mid liðre spræce.
 10.80.15. Þohte ærest, þæt he wolde hyra reðnysse
gegladian & þa syððon him þus to cwæð, hwylc wyrð wyllað
ge þæt ic sylle, & ge me agifon þa cnapan, þe ge on minum lande
genamon, & me þyses to gife eowres þances getiðiað?
 10.80.22. Se þa þe hyra fyrmest wæs gesewen, him andswarode
& cwæð, we syndon gearwe to donne, swa hwæt swa þu elles
bebydst.
 10.80.26. Gewisslice þas cnapan we natoþæshwon ne agifað.
 10.80.28. Se arwurða wer þa hine liðelice þywde & þus
cwæð, nu þu unrotsast me & nelt gehyran þinne fæder.
 10.80.31. Ac ne geunrodsa þu me, þe læs þe hit eft ne
fremie.
 10.81.1. Se ylca Gota þa þurhwunode on his heortan reðnysse
& swa wiðsacende þanon gewat.
 10.81.4. Soðlice þa oðrum dæge, þa þa se Gota faran
wolde, þa com he eft to þam bisceope.
 10.81.6. Þa bæd se bisceop hine eft mid þam ylcan worde
þara foresædra cnapena.
 10.81.8. Ða þa he þurh nan þing nolde geþwærian,
þæt he hi ageafe, þa wearð se bisceop geunrotsod & cwæð, ic
wat, þæt þe na ne fremað, þæt þu gewite fram me þus unrotum.
 10.81.14. Se Gota forseah þa word & gewennde to his inne,
& þa ylcan cnapan, þe we ymbe sprecað, asette uppon hors & asende
hi forð mid his mannum.
 10.81.18. & he sylf þær rihte astah uppon his hors &
wæs him æfterfyliende.
 10.81.20. Ða þa he on þære ylcan ceastre becom beforan
þa cyrcean þæs eadigan apostoles sancte Petres, þa wearð his horses
fot asliden, & he mid horse mid ealle afeoll, þæt him sona his þeoh
forbærst, swa þæt þæt ban wæs todæled on twa sticceu.
 10.81.27. He wearð þa upp aræred & on handum gelædd
ongean to his inne.
 10.81.29. & he þa ofstlice ofsennde & ongean gelædde
þa cnapan, þe he ær forð asende, & asende to þam arwurðan were
Furtunate þus cweðende, la, fæder, ic bidde þe, þæt þu sende to
me þinne diacon.
 10.82.2. Ða þa his diacon com to him licgendum, þa het he
tomiddes forð gelædan þa cnapan, þe he eallinga ær wiðsoc to
agifenne þam bisceope, & hi þam diacone ageaf þus cweðende, ga
& sege minum hlaforde þam bisceope, þæt ic eom nu geslagen, forþam
þe he me wyrigde.
 10.82.10. Ac ic bidde nu, þæt he þingie for me &
hæbbe þa cnapan, þe he ær bæd.
 10.82.13. Se diacon þa underfeng þa cnapan & hi gelædde
to þam bisceope.
 10.82.15. Hwæt, þa se arwurða wer Furtunatus þær rihte
gebletsode wæter & sealde his diacone & him to cwæð, gang
hrædlice & spreng þis wæter ofer þæs licgendan lichaman.
 10.82.19. Witodlice se diacon þa ferde & stop inn to þam
Gotan & þæt gebletsode wæter sprengde ofer his limu.
 10.82.22. Ðær gelamp þa wundorlic þing & swiðe to
wafienne.
 10.82.24. Sona swa þæt gehalgode wæter gehran þæs
Gotan þeoh, þa wearð eall seo bryce eft gestaþelod & þam þeo
wæs agifen seo ærre hælo, swa þæt he on þære ylcan tide aras
of þam bedde & wearð uppon his horse & ferde eft on þone ylcan
weg, þe he ær ongann, efne swilce he næfre nane derunge his lichaman ne
þolode.
 10.82.34. & wæs þa geworden, þæt se þe nolde beon
underþeodd hyrsumnysse, to þam þæt he þa cnapan wið weorðe
ageafe þam halgan were Furtunate, se wearð eft mid wite geneadod, þæt
he hi ageaf butan weorðe.
 10.83.8. Be Marcelle.
 10.83.9. Witodlice þysum þus geendodum se ealda man geteohhode,
þæt he me þa gyta ma þinga gerehte be þam ylcan Furtunate.
 10.83.13. Ac forþam þe me þa æt wæron manega men, ic
wearð abysgod hi to lærenne, & eac asah seo æfentid þæs
dæges, þæt ic ne moste swa lange swa me lyste gehyran þa weorc
þæs arwurðan Furtunates, þæs dæda ic simle wylle gehyran, gif me
alyfed bið for oðrum bysgungum.
 10.83.21. Ac on oðrum dæge se ylca ealda man me rehte mare
þa gita be him swiðe wundorlic þing.
 10.83.24. He cwæð, þæt on þære ylcan byri Tudertine
eardode mid his twam swystrum sum godes weorkes wer, þam wæs nama
Marcellus.
 10.83.28. Se for his lichaman hefinysse & untrumnysse wearð
forðfered on sæternes dæge on þam halgan easteræfenne.
 10.83.31. Ac his lichama ne mihte on þam ylcan dæge beon
bebyrged, forþam þe he wæs feorr to berenne.
 10.84.3. Ðær wæs þa sumre tide ylding to gefyllanne þa
licþenunge his bebyrginge.
 10.84.5. Þa wurdon his swustra geswencede mid his deaðe.
 10.84.7. Hi urnon þa wepende to þam arwurðan were Furtunate
& ongunnon clypian mid micelum stefnum & þus cwædon, we witon,
þæt þu hæfst þara apostola lif & anweald.
 10.84.12. Þu geclænsast hreofle, þu onlihtst blinde.
 10.84.14. Cum eac & awece urne deadan broðor.
 10.84.15. Sona swa he wiste hyra broðor forðferedne, he ongann
eac him sylf wepan for his deaðe & cwæð to þam swystrum, gewitað
incc heonone & ne spreke ge þas þing, forþam þe þæt þæt
git biddað is þæs ælmihtigan Godes hæs, þam ne mæg nan man
wiðstandan.
 10.84.23. Þa gewiton hi þanone, & se bisceop þær
wunode unrot for þæs farenan mannes huse.
 10.84.31. He þa genealæhte to þære stowe, þær se
sawulleasa lichama læg, & hine sylfne þær abysgode on his gebede.
 10.85.1. Soðlice þa geendodre his bene he aras & gesæt
neah þam deadan lichaman & mid unludre stefne þone forðfarenan be his
naman nemde & clypode þus cweðende, waca, broðor Marcelle.
 10.85.6. He þa dyde swylce he leohtlice slepe & wearð aweht
to his nealæcendan stefne, þeah þe heo gehwæde wære.
 10.85.10. & he þær rihte geopenode his eagan &
lokiende to þam bisceope he þus cwæð, eala, hwæt dydest þu?
 10.85.13. Eala, hwæt dydest þu?
 10.85.13. Him þa se bisceop andswarode & cwæð, hwæt
dyde ic?
 10.85.15. Þa cwæð he to þam bisceope, gyrstandæge comon
hi twegen, þa me adydon of þam lichaman, & hi me on gode stowe
gelæddon.
 10.85.19. Nu todæg wæs an send to me se cwæð,
gelædað hine eft to þam lichaman, forþam þe Furtunatus bisceop becom
in to his huse & hine to him clypode.
 10.85.24. Ða geendodum þam wordum he wearð gestrangod sona of
þære untrumnysse & syððon lange on þysum life wunode.
 10.85.27. Swa þeah nis na to gelyfenne, þæt he forlure þa
stowe, þe he ær onfeng, forþam þe untwylice for his þingeres benum
he mihte libban æfter deaðe, se þe eac ær his deaðe hogode to
gelicienne Gode ælmihtigum.
 10.86.1. Ac for hwi secgeað we þus fela þinga be his life,
þonne we nu gyta æt his lichaman magon niman wel fela cyðnyssa his
mægena?
 10.86.5. Witodlice þær beoð unbundene deofolseoce &
untrume gehælede, & swa oft swa he bið mid geleafan gebeden, þæt
þæt he libbende gewunode to donne, þæt he ungeswikendlice
þurhwunað to wyrcenne æt his deadum banum.
 11.86.12. Hu Martirius gemearcode þone hlaf.
 11.86.13. Ac nu gita, Petrus, me lysteð þa word minre kyðinge
gelædan to þam dælum Ualerie þære mægðe.
 11.86.16. Be þam me gelamp, þæt ic gehyrde swiðe healice
wundra of þæs arwurðan Furtunates muðe, þæs gemynd ic dyde ær
feorr bufon.
 11.86.19. Se nu gita gelomlice com to me, & þonne he me
hwæt rehte be ealdra manna dædum, simle he me gefyllde mid niwre
gereordunge.
 11.86.24. He sæde, þæt on þære ylcan mægðe wæs
sum man Martirius genemned, swyðe estfull þeow þam ælmihtigan Gode.
 11.86.27. Se sealde þis taken to his mægenes gewitnysse, on
sumon dæge þa þa his gebroðra gegearwodon axbakenne hlaf &
forgeatan, þæt hi him on ne asetton Cristes rodetaken, swa swa hit
gewunelic is on þære mægðe, þæt man swa mearcað mid medmicelum
treowe þeorfe hlafas, þæt hi beoð gesewene, swylce hi beon on feower
feorðan dælas todælede.
 11.87.5. Þa wæs þær mid se ilca Godes þeow & him
þa him betweonan sprecendum he oncneow, þæt se hlaf næs na
gemearcod.
 11.87.9. Ða þa se hlaf wæs eallunga mid þam gledum &
mid þære æmyrian bewrogen, þa cwæð he, for hwi ne mearcodon ge
þysne hlaf swa swa hit þeaw is?
 11.87.14. & þa þa he þis spræc, þa worhte he Cristes
rodetaken mid his fingrum ongean þa gledu.
 11.87.16. & him seniendum þær rihte se hlaf worhte
ormæte brastlunge, efne swylce þær toburste sum mycel crocca on þam
fyre.
 11.87.20. Þa æfter þam þe se hlaf wæs abaken & ut
atogen of þam fyre, þa wæs he gemeted gemearcod mid Cristes rodetacen.
 11.87.24. Þæt ne worhte nanes mannes æthrine, ac þæs
halgan weres geleafa.
 12.87.27. Hu Severus se mæssepreost awehte of deaðe þone
hiredes ealdor.
 12.87.29. Eac on þære ylcan stowe is gehaten Interorina sum
denu, seo fram manegum mannum mid cyrlisceum worde is genemned Interocrina.
 12.87.33. On þære wæs sum swyðe wundorlices lifes wer,
þam wæs nama Seuerus.
 12.88.2. Se wæs sacerd on þære cyricean, þe is hali
þære eadigan Godes cennestran & simle fæmnan sancta Marian.
 12.88.5. Hit gelamp þa, þæt sum hiredes hlaford becom to his
endeniextan dæge.
 12.88.8. Þa sende he ærendracan hrædlice to him &
bæd, þæt he swyðe raðe come to him & mid his gebedum þingode
for his synna, þæt he geworhtre dædbote & behreowsunge be his
yfelum wurde alysed fram his gyltum, ær þam þe he ferde of lichaman.
 12.88.15. Ða gelamp hit, þæt se sacerd unmyndlunga wearð
abysgod wineard to settanne & cwæð to þam ærendracan, þe him to
comon, gað ge forð beforan, ic eow cume æfter.
 12.88.21. Ða þa he geseah, þæt him on þam weorce wæs
sum þing lyttles to lafe, þa dyde he sume lytle yldinge, to þam þæt
he geendode þæt lytle weorc, þe him þær to lafe wæs.
 12.88.26. & þa þæt geendod wæs, þa ongan he faran
to þam seocan men.
 12.88.28. Soðlice þa him þyder gangendum on þam wege him
ongean urnon þa ærendracan, þe him ær to comon, & þus
cwædon, la, fæder, for hwi latodest þu?
 12.88.32. Ne swinc þu nu na mare, forþam þe he is eallinga
forðfered.
 12.89.2. Þa þis gehyrde se Godes ðeow, he ongann clypian mid
mycelum stefnum & cwæð, þæt he his cwylmend wære.
 12.89.5. Witodlice he becom þa wepende to þæs forðfarenan
mannes lice & hine sylfne mid tearum on eorðan astrehte beforan þæs
deadan bedde.
 12.89.10. Ða þa he swyðlice weop & his heafod beot on
þa eorðan & a clypode, þæt he his deaðes scyldi wære, þa
færinga se þe þær forðfered wæs onfeng his sawle.
 12.89.14. Sona swa þæt gesawon manega men, þe þær
ymbuton stodon, hi for þære blisse ongunnon swyðor wepan forð asendum
stefnum micelre wundrunge.
 12.89.19. Þa þa hi hine axodon hwær he wære, oððe hu
he eft gecyrde, þa cwæð he, þa wæron swiðe swearte men, þe me
læddon, of þara muðe & of nosum uteode þæt fuluste fyr,
þæt ic na aræfnian ne mihte.
 12.89.25. Ða þa hi me þurh swyðe þystre stowa
gelæddon, þa færinga us utgangendum com ongean sum iungling mid
fiðerum swiðe fægerre gesihðe, se cwæð to þam, þe me tugon,
gelædað hine eft ham ongean, forþam þe Seuerus mæssepreost hine
bewepð & heofað, soðlice drihten hine hæfð forgifen his tearum.
 12.90.2. Witodlice Seuerus sona of þære eorðan aras, &
dondum þam geedcukedan dædbote he him forgeaf fultum his agenre
þingunge.
 12.90.6. & þa þa se edcukeda seoca seofon dagas dyde
dædbote & behreosunge for his ær gefremdum gyltum, þa on þam
eahteoðan dæge ferde he bliðe of þam lichaman.
 12.90.11. Besceawa nu, ic þe bidde, Petrus, þysne Seuerum, be
þam we nu sprecað, þone drihten let him swa leofne, þæt he ne
geþolode, þæt he furðon litelne fyrst wurde geunrodsod.
 12.90.17. Petrus cwæð, þas þing syndon to wundrienne, þa
me wæron a oð þis bediglode.
 12.90.20. Ac hwæt cweðað we, hwi hit sy, þæt þyllice
weras ne magon nu on þyssum dagum beon gemette?
 12.90.23. Gregorius him andswarode.

END_TEXT
START_TEXT

GDPref 2 (H)
B9.5.9.
Gregory the Great, Dialogues, Preface to Book 2: Hecht 1900-7, 94-6.



 94.10. Her onginneð seo æftre boc dialogorum be life &
wundrum sanctus Benedictes abbodes.
 94.12. Her uppyrneð se æftera stream ðære godcundan
spræce, se cymð of þam burnon þæs gastlican wylles & þurh
þæs halgan gastes gife gæð þurh þa ofergilldan weleras þæs
eadigan & þæs apostolican weres sancte Gregories, se mid Grecum is
genemned Crysosthomas, to þam þæt þurh þa toflowennysse þæs
ylcan streames beon onlihte & geþænede þa inngeþancas geleaffulra
breosta.
 94.23. Þysum wordum se ylca gyldenmuða Gregorius wæs
sprekende & þus cwæð, sum wæs arwurðes lifes wer, se wæs
mid Godes gife gebledsod & be naman genemned Benedictus, þæt is on
Englisc se gebletsoda.
 94.29. Se of þære tide his cnihthades wæs berende ealdlice
heortan & oferstah his ylde mid godum þeawum & ne sealde his mod to
nanum unrihtum luste.
 95.4. Ac þa þa he wæs þa gita on þissere eorðan,
þæt he mihte freolice brucan hwilwendlicra þinga, þa forseah he
þysne middaneard mid his blostman, eallunga swilce he forsearod &
forscrunken wære.
 95.10. He wæs geboren of freogum & of æðelum kynrene of
Nursie þære mægðe & wæs befæsted to Romebyrig to leornienne
þær boccræftas & gewrita wisdom.
 95.14. Ac þa þa he on þam geseah fela manna faran þurh þa
stæðhlepan hyra leahtra, þa wiðteah he his agenum fet, þone he ær
asette swilce on inngange middaneardes.
 95.19. Þam he wiðbræd, þe læs hwæt unrihtes hine on
his geþance gehrine, & he sylf syððon ferde eall on micele
forspillednysse.
 95.23. Witodlice forsewenum bigengum þara boccræfta he forlet
his fæder hus & æhta & gewilnode, þæt he Gode anum gelicode,
& sohte him þone gegyrelan haligre drohtunge.
 95.28. He gewat þanone swiðe gewissfullice, swilce he ungewis
wære, & ferde swyðe wislice swa ungelæred.
 96.1. Ne leornode ic na ealle þyses halgan weres dæda, ac þa
feawa, þe ic cyðe, ic oncneow æt his feower gingrum, þe hit me rehton,
þæt is æt þam swyðe arwurðan were Constantine, se him
æfterfyligde on þæs mynstres ealdordome, & eac ic hit gehyrde æt
Ualentiniane, se wæs mænig gear ealdor þæs mynstres æt Laterane,
& fram Simplicio, se wæs þridda þe æfter Benedicte rihte his
gesomnunge, & eac ic hit geaxode æt Honorate, se nu gita is ealdor
þæs mynstres, on þam se ylca wer ær drohtnode.
 96.16. Witodlice þa þa se halga wer Benedictus eallunga forlet
to leornienne þa boccræftas, þa geteohhode he to secenne westenstowa,
& his fostormodor ana him fyligde, forþam þe heo hine swiðe geornlice
lufode.
 96.22. Þa þa hi becomon to þære stowe, þe is genemned
Effide, þa gewunedon hi þær mid manegum wurðfullum werum.
 96.26. Þa weras hi þær mid soðre lufe gehæfdon on
þæs eadigan Petres cyricean.

END_TEXT
START_TEXT

GDHead 2 (H)
B9.5.10.1.
Gregory the Great, Dialogues, Headings to Book 2: Hecht 1900-7, 93-4.



 93.1. Hu he adwæscte þæt gedwimorlice fyr.
 93.2. Hu he gehælde þone cnapan, þe wæs mid hryre
tocwysed.
 93.3. Hu þa gebroðra æton & druncan buton leafe.
 93.4. Be Ualentinianes breðer.
 93.5. Hu he arasode þa hiwunge Totillan cininge.
 93.6. Be þære witegunge, þe wæs geworden be þam ylcan
cininge Totillan.
 93.8. Hu he alysde þone preost fram deofle.
 93.9. Hu he witegode be his mynstres toworpennysse.
 93.10. Hu he þurh gast wiste þa behyddan flaxan.
 93.11. Hu se Godes þeow onfeng þa sceatas.
 93.12. Hu he oncneow þurh gast þæs cnapan modinysse.
 93.13. Hu þa twa hund mittena melewes wæron fundene æt
þam mynstergeate.
 93.15. Hu he þurh gesihþe gedihte þa mynstertimbrunge neah
Terracine.
 93.17. Hu þa Godes þeowena æfter deaðe wurdon amansumode.
 93.18. Hu se eorðe awearp þone munuccnapan of his byrgenne.
 93.19. Hu se munuc gemette þone dracan, þa þe he of mynstre
ut gewat.
 93.21. Hu he gehælde þone man fram þære micelan adle.
 93.22. Hu þa scillingas wurdon þurh wundor agifene þam
biddendum.
 93.24. Hu þæt glæsfæt wæs aworpen uppon þa stanas
& næs tobroken.
 93.26. Hu seo æmtige kyf wearð mid ele gefylled.
 93.27. Hu he alysde þone munuc fram deofle.
 93.28. Hu he mid his eagum unband þone ceorl.
 93.29. Hu he awehte þone deadan.
 94.1. Be Scolastican wundre his swustor.
 94.2. Hu he geseah his swustor sawle, hu heo utferde of lichaman.
 94.4. Hu he geseah ealne middaneard under anum leoman &
Germanes bisceopes sawle.
 94.6. Hu he awrat munuca regol.
 94.7. Hu he witegode þam broðrum be his forðfore.
 94.8. Hu þæt wode wif wearð gehæled æt his scræfe.
 94.9. Her endiað þa capitulas þære æftran boce.

END_TEXT
START_TEXT

GD 2 (H)
B9.5.10.2.
Gregory the Great, Dialogues, Book 2: Hecht 1900-7, 96-174.



 1.96.30. Hu he geedstaðelode þæt tobrokene hridder.
 1.96.31. Ða gelamp hit, þæt seo forecwedene ðæs halgan
weres fostormodor abæd an hridder hire to læne æt oðrum wife hyre
neahgeburene to feormianne sumne dæl hwætes.
 1.97.3. Þa wearð hit ofer þære þylinge unwærlice
forlæten, þæt hit for sumon ungelimpe wearð tobroken & wæs swa
gemeted, þæt hit wæs todæled on twa sticceu.
 1.97.8. Sona swa his eft cyrrende fostormodor gemette hit swa
toslagen, heo ongann swiðlice wepan, forþam þe heo geseah tobroken
þæt fæt, þe heo ær to læne onfeng.
 1.97.13. Soðlice þa þa se eawfæsta & se arfulla cniht
Benedictus geseah his fostormodor wepan, þa wearð he sona hyre sare
efensarig & genam mid him butu þa sticceu þæs tobrokenan hridderes
& hine sylfne mid tearum on his gebed astrehte.
 1.97.20. He þa eft of his gebede arisende gemette wið hine
þæt fæt swa gehal, þæt on him ne mihton beon fundene nane swaðu
þæs bryces.
 1.97.24. & he þa sona his fostormodor swiðe liðelice
gefrefrode & hire ageaf gehal þæt hridder, þe he ær æt hire
tobroken genam.
 1.97.27. Þeos dæd þa wearð cuð eallum þam, þe on
þære stowe wunedon, & wæs gehæfd on swa micelre wundrunge,
þæt þære stowe landleodan þæt ylce hridder ahengon on þære
cyricean inngange, to þam þæt ægðer ge þa þe þær þa
andwearde wæron, ge þa þe þær syððon æfterfyligdon ealle
oncneowon, on hu mycelre fullfremmednysse se cniht Benedictus ongann þa gife
his drohtnunge.
 1.98.5. Ðæt hridder wæs þær þa manega gear
ætforan heora eallra eagum & hangode ofer þære cyricean duru a oð
þas/.
 2.100.24. Þam ylcan fugele him becom on swa mycel costnung his
lichaman, swa mycel swa se halga wer næfre ær ne onfunde.
 2.100.28. Þa æt nextan he geseah sum wif, þæt gelædde
se awyrgeda gast beforan his modes eagan & mid swa mycelum fyre on hire
hiwe onælde þæs Godes þeowes mod, þæt he earfoðlice hine
sylfne geheold on his breoste for þam lige hyre lufe, swa þæt he forneah
oferswyðed mid þam unrihtan luste þohte eallunga to forlætenne
þæt westen.
 2.101.8. Hwæt, þa færinga him to beseah seo upplice gifu,
þæt he wearð to him sylfum gehwyrfed.
 2.101.11. & þa geseah he þær neah him weaxan þicce
scaldþyfelas netelena & bremela.
 2.101.13. He þa unscrydde his reafe & hine sylfne nacodne
awearp & wylede on þæra þorna ordum & on þæra netela
tendingum & wæs þær þa gewylwed swa lange, oð þæt he
þanon eode of him gewundod eallum lichaman, & þurh þære hyde wunda
he ateah of his lichaman his modes wunde, forþam þe he þone unlust geteah
on his lichaman sar.
 2.101.24. & þa þa he wel witelice barn utan, þa
adwæscte he þæt, þæt he unalyfedlice barn innan.
 2.101.26. He oferswyðde þa synne, forþam þe he swa onwende
þa ontendnysse.
 2.101.28. Witodlice of þære tide seo costnung þæs
unlustes wæs gewyld on him, swa swa he syððon his gingrum sæde, swa
þæt he swilces nan þing næfre ofer þæt on him sylfum ne
gefredde.
 2.102.4. Æfter þam ongunnon fela manna eallunga forlætan
þysne middaneard & efstan to his lareowdome.
 2.102.7. Cuðlice he wæs þa freoh fram leahtre þære
costnunge & wæs eallunga rihtlice geworden mægena lareow.
 2.102.10. Be þam eac wæs þurh Moysen beboden, þæt þa
diaconas/ sceoldon þenian fram fif & twentigum wintra & ofer
þæt, & þonne of þam fiftigoðan geare hi mihton beon hyrdas
þara fata & madma þæs temples.
 2.102.16. Petrus cwæð, witodlice eallunga me nu betweoh
læteð be sumum dæle andgites þysre forð gelæddan cyðnysse.
 2.102.20. Ac swa þeah ic bidde, þæt me þis sy fullicor
getrahtnod.
 2.102.22. Gregorius him andswarode, cuð þæt is, Petrus,
þæt on geogoðhade þæs lichaman costnung wealleð, & fram þam
fiftigoðan geare colað þæs lichaman hæte.
 2.102.26. Soðlice þa halgan fatu syndon geleaffullra manna
mod.
 2.102.28. Eornostlice þam gecorenum, þe beoð þonne gita on
costnunge hyra lichaman, him is nedþearf, þæt hi beon underþeodde
& þeowian oðrum mannum, & þæt hi beon geswencede mid
þenungum & mid geswinceum.
 2.102.34. & þonne on smyltre ylde hyra modes eallunga aweg
gewiteð seo hæte þære costnunge, þonne beoð hi hyrdas þara
fata, forþam þe hi beoð þonne sawla lareowas.
 2.103.5. Petrus cwæð, ic andette, þæt me licað þæt
þæt þu sægst.
 2.103.7. Ac forþam þe þu geopenodest þæt loc þysre
forðbrohtan cyðnysse, ic bidde, þæt þu sceole geondyrnan þa
þing, þe syndon ongunnene be þæs rihtwisan mannes life.
 3.103.13. Hu he tobræc þæt glæsene fæt mid
rodetacne.
 3.103.14. Gregorius him andswarode, witodlice aweg gewitendre
þære costnunge se Godes wer swa swa up alokenum þornum & wel beganum
lande he sealde swiðe genihtsumne wæstm of þam ækere haligra
mægna, swa þæt his nama wearð gehæfd mære for þam wurðmynde
his healican drohtnunge.
 3.103.22. Ða wæs þær unfeorr sum mynster, þæs
mynstres gesomnunge ealdor wæs forðfered, & eall seo gesomnung of
þam mynstre þa becom to þam ylcan arwurðan Benedicite & mid mycelum
benum to him gewilnodon, þæt he hyra mynstres ealdor beon sceolde.
 3.103.30. He þa lange wiðsakende yllde & him foresæde,
þæt his þeawas ne mihton geþwærian to þara broðra þeawum.
 3.103.33. Ac æt nehstan oferswyðed he getiðode hyra benum.
 3.104.2. Ða þa he on þam ylcan mynstre heold þa
gehealdsumnysse regollices lifes & hyra nanum ne alyfde, þæt he buge
on þa swyðran healfe oððe on þa wynstran fram þam wege munuclicre
drohtnunge þurh unalyfedlice dæda, swa swa hi ær dydon, þa ongunnon
þa broðro ungewittilice reðgiende ærest hi sylfe oncunnan & him
betwynan cidan, forþam þe hi æfre hine bædon, þæt he hyra ealdor
wære, þara wohnys ætspearn æt þam regole his rihtinge.
 3.104.16. Ða þa hi gesawon, þæt him næs alyfed
unalyfedlic þing under him to donne, & hi besargodon, þæt hi
sceoldon hyra gewunan forlætan, & him heard wæs, þæt hi on
ealdum mode wæron geneadode niwe þing to smeagenne, swa swa þam þwyrum
þeawum symle þinceð þurhhefi godra manna lif, þa þohton hi to
smeagenne sum þing be his deaðe.
 3.104.26. Hi þa ongunnenum geþeahte gemengdon attor wið
wine.
 3.104.28. & þa þa þæt glæsene fæt, on þam
wæs gehæfd se deadberenda drinc, wæs broht to bledsianne æfter
mynsterlicum þeawe sittendum þam halgan fæder, þa aþenede Benedictus
his hand & awrat Cristes rodetaken þær toweard, & þæt fæt,
þe wæs feorr gehæfd, he mid þam ylcan tacne tobræc.
 3.105.6. & hit wearð swa tobroken, swylce he on þam
deaðes fæte asende sumne stan for rodetaken.
 3.105.9. Hwæt, þa se Godes wer undergeat hrædlice, þæt
þæt fæt hæfde on him deaðes drinc, forþam þe hit ne mihte
aberan lifes taken.
 3.105.13. & he þær rihte aras & mid bliðre ansyne
& smyltum mode gelangode him to þa broðru & him þus to spræc,
gemildsie eow, broðro, God ælmihti.
 3.105.18. La, for hwi woldon ge þus don wið me?
 3.105.19. Hu, ne sæde ic eow ær, þæt eowrum þeawum
& minum ne mihte ætgædere gewurðan?
 3.105.22. Farað nu & æfter eowrum agenum þeawum seceað
eow ealdor, forþam þe ge me na æfter þysum habban ne magon.
 3.105.25. He þa se halga wer eft gehwearf to þære stowe his
leofan ænettes & þær ana mid him sylfum eardode beforan þæs
upplican sceaweres eagum.
 3.105.30. Petrus cwæð, ne ongite ic na openlice, hwæt
þæt sy, þæt he eardode mid him sylfum.
 3.105.32. Gregorius him andswarode, gif se halga wer geneadod lange
wolde under him gehabban þa broðro, þe ongean hine wæron anmodlice
wordliende & wæron his drohtnunge feorran ungelice, þonne wære him
wen, þæt he forlete þone gewunan his stiðlican drohtnunge &
þæt gemet his stilnysse, & eac þæt he gebigde his modes eage fram
besceawunge þæs godcundan leohtes, & þæt he þe læs begymde
his agen lif, þonne he dæghwamlice wære geswenced on hyra rihtinge,
& þæt he wenunga forlete hine sylfne & na þe hraðor hi ne
gerihtlæhte fram hyra wohnysse.
 3.106.14. Witodlice swa oft swa we beoð gelædde wiðutan us
sylfe þurh styrunge swyðlices geþohtes, we beoð swa þeah, & we
mid us ne beoð, forþam þe we us sylfe na ne geþenceað, þonne ure
geþanc wide færð ymbe oðre þing.
 3.106.21. Oððe magon we cweðan, þæt se wære mid him
sylfum, se þe on þam godspelle is gesæd, þæt he fæder forlete
& feorr land sohte & forspillde his fæder æhta þone dæl,
þe he underfeng, & folgode on þære ceastre anum þara
ceasterwarena?
 3.106.28. He læsode his swyn & geseah, þæt hy æton
beanbylgas, & hine hingrode.
 3.106.30. He ongann þa syððon geþencean þa god he ær
forleas, & is awriten be him, þæt he wearð on hine sylfne gecyrred
& cwæð, eala, hu fela esnewyrhtena on mines fæder huse habbað
hlaf genohne.
 3.107.5. Gif he gewisslice wæs mid him sylfum, hwanon gecyrde he
eft to him sylfum?
 3.107.7. Eornostlice ic sæde, þæt þes arwurða wer
Benedictus eardode mid him sylfum, forþam þe he symle wæs ymbsewen on
his sylfes gehealdsumnysse, & he simle hine sylfne besceawode beforan his
scyppendes eagum hine sylfne symle ameriende, & he wiðutan hine sylfne
ne gewidmærsode his modes eage.
 3.107.17. Petrus cwæð, ac hwæt is þæt, þæt is
awriten be Petre þam apostole, þa þa he fram þam engle wæs ut
gelæded of þam cwearterne, þæt he þa to him sylfum gecyrred
cwæð, nu ic wat soþlice, þæt drihten asende his engel & me
generede of Herodes gewealde & of eallre geanbidunge Iudeisces folkes?
 3.107.26. Gregorius him andswarode, twam gemetum, Petrus, we beoð
wiðutan us gelædde, forþam oððe we beoð gelædde under us sylfe
þurh ures geþohtes slide, oððe we beoð up ahafene ofer us sylfe
þurh þa gife þære gastlican sceawunge.
 3.107.33. Witodlice se þe þa swyn fedde, he gefeoll under hine
sylfne for his modes widgalnysse & for his unclænnysse.
 3.108.2. Ac se apostol, þe se engel onlysde & his mod gegrap
on wafunge, he wæs wiðutan hine sylfne, ac he wæs þeah ofer hine
sylfne.
 3.108.5. Eornostlice hyra ægðer gecyrde to him sylfum, þa
þa se an geteah hine sylfne to his heortan fram gedwylde his weorkes, &
se apostol gecyrde to his heortan fram heahnysse þære gastlican sceawunge,
to þam þæt he wæs eft on þam gemænan andgite, þe he ær
wæs.
 3.108.14. Se arwurða Benedictus on þam westene eardode mid him
sylfum, swa swiðe swa he hine sylfne geheold binnon his geþohtes locum.
 3.108.18. Soðlice swa oft swa hine gegrap on heahnysse seo
hæte & se willa þære upplican sceawunge, buton tweon he forlet hine
sylfne under him sylfum.
 3.108.22. Petrus cwæð, me licað þæt þæt þu
sægst.
 3.108.23. Ac ic þe bidde, þæt þu me secge, hwæðer he
sceolde oððe moste forlætan þa broðro, þe he æne underfeng.
 3.108.27. Gregorius him andswarode, þæs þe ic wene, Petrus,
þær þær beoð gemette sume, þa þe gefultumiað þa godan,
þær beoð geþyldelice to forberenne þa togeþeoddan yfelan men.
 3.108.32. Ac þær þær æt neahstan idel geswinc be
þam yfelum mannum & swyðost, gif on neawiste gestrangiað þa þing,
þe Gode magon bringan selran wæstm.
 3.109.8. Witodlice se halga wer geseah, þæt hi ealle anmodlice
wæron his ehtende, þa þe he for hyra þearfe stod hi to healdenne.
 3.109.12. & foroft on fulfremedra wera mode byð gedon
þæt, þæt nis mid swigean to forlætanne, forþam þonne hi
geseoð hyra geswinc beon butan wæstme, þonne farað hy on oðre stowe
to geswince mid wæstme.
 3.109.18. Ðanon eac se æðela lareow Paulus gewilnode,
þæt he wære tolysed & wære mid Criste.
 3.109.21. Him wæs Crist þæt he lifde & gestreon
þæt he swulte.
 3.109.22. Se na þæt an þæt he sylf gewilnode þrowunga
gewinn, ac eac swilce he getihte & onælde oðre men þa þing to
forberene.
 3.109.28. He þrowode Damasci ehtnysse, & to þam þæt he
hi forbugan mihte, he sohte rap & wylian & wolde, þæt he wære
digollice ofer þone weall nyðer alæten.
 3.110.3. Ac hwæt cweðað we, hwæðer Paulus him ondrede
þone deað, þone he sylf sæde þæt he gewilnode for þæs
hælendes lufe?
 3.110.6. Ac þa þa he geseah, þæt on þære ylcan stowe
wæs him sylfum lytel wæstm for Gode & hefi geswinc for worulde, þa
geheold he hine sylfne elles hwyder to geswince mid wæstme.
 3.110.12. Soþlice se stranga Godes fyhtling nolde beon gehæfd
binnon clysingum þære burge Damasci, ac sohte þone feld þæs
gecampes.
 3.110.16. Be þam eac gif þu hit lustlice gehyrst, þu hit
hrædlice ongitst, þæt se ylca arwurða Benedictus sylf libbende forlet
þa earfoðlæran broðro, forþam þe he on oðrum stowum swiðe fela
oðre awehte fram hyra sawla deaðe.
 3.110.22. Petrus cwæð, seo cuðe gesceadwisnys &.
 6.113.20. Aræred.
 6.113.20. Seo stow, þe se Gota underfeng to clænsienne, læg
ofer sumes wæteres seaðes ofre.
 6.113.23. Ða þa se ylca Gota mid eallum his mægene heow
þara bremela þiccnysse, þa færinga ræsde forð þæt isen of
þam hylfe & befeoll on þone seað.
 6.113.27. Wæs þara wætera deopnys þær on þam seaðe
swa micel, þæt næs eallunga nan hiht to secenne þæt isene tol.
 6.114.2. Witodlice þa forspilledum þam isene se Gota gearn
forhtiende to Maure þam munuke & him cyðde þa hynðe, þe he
geworhte, & dyde behreowsunge his gyltes.
 6.114.6. Maurus se munuc eac sona hit cyðde Benedicte, þam
Godes þeowe.
 6.114.9. Hwæt, þa se drihtnes wer Benedictus þis gehyrende
stop to þam seaðe & genam þæt hylfe of þæs Gotan handa &
scet hit on þone seað.
 6.114.13. & þær rihte gehwearf þæt isen of þam
grunde & wearð on þam hylfe.
 6.114.15. He þa hrædlice ageaf þam Gotan þæt tol þus
cweðende, her is þin tol.
 6.114.17. Wyrc þin worc, & ne beo þu nan þing sari.
 7.114.21. Hu his leorningcniht eode upon þam wætere.
 7.114.22. On sumon dæge, þa þa se arwurða Benedictus
wunode on his cyricean, þa wæs ut agan þæs halgan weres se
foresprecena cnapa Placidus munuc to hladene wæter of þære ea.
 7.114.27. He þa unwærlice nyðer alet on þæt wæter
þæt fæt, þe he on handa hæfde, & eac he sylf feallende wæs
him æfterfyliende.
 7.114.31. Hine þa sona seo yð gegrap & hine fram lande
innor ateah nealice anre flane scyte.
 7.114.33. Se Godes wer þa binnan cyrcean geseted hrædlice
þæt ongeat & ofstlice clypode Maurum & þus cwæð, broðor
Maurus, yrn hraðe, forþam þe se cnapa, þe ferde to hladene wæter,
gefeoll on þa ea & hine eallunga seo yð tyhð feorr aweg.
 7.115.8. Eala, hu wundorlic þing þær gewearð &
æfter Petre þam apostole ungewunelic.
 7.115.10. Soðlice Maurus abæd Benedictes bletsunge, & hyre
onfangenre he ferde be his ealdres bebode swiðe hrædlice to þære
stowe, þær se stream bær aweg þone cnapan.
 7.115.15. He arn uppon þam wætere & wennde, þæt he
fore on drigeum lande.
 7.115.17. He gelæhte þone cnapan be þam feaxe & mid
swiftum ryne eft gecyrde.
 7.115.19. Sona swa he þæt land gehran, þa wearð he to him
sylfum gecyrred & on bæc beseah.
 7.115.22. & þa forþam þe he ongeat, þæt he arn uppon
þam wætere, & þæt he ne mihte gedyrstlæcean, þæt hit swa
gewurde, gif he hit wyste, þa wearð he mid wundrunge afyrht for þære
dæde & gecyrde to his ealdre & him rehte þa þing swa gedon.
 7.115.29. Se arwurða wer Benedictus þa ongann tellan þis
wundor to Maures hyrsumnysse, na to his agenum geearnungum.
 7.116.1. Ac þær ongean Maurus sæde, þæt hit wære
geworden for his bebode sylfum, & cwæð, þæt he nære na gewita
þæs mægenes, þe he nytende worhte.
 7.116.5. Ac on þam freondlican geflite þære wrixiendlican
eaðmodnysse þær to genealæhte rihtwis dema, þæt wæs se cnapa,
þe þær wæs up atogen of þam wætere.
 7.116.10. He þus cwæð, þa þa ic wæs getogen of þam
wætere, þa geseah ic þæs abbodes kæppan ofer minum heafde, &
ic geseah hine sylfne teon me up of þam wætere.
 7.116.15. Petrus cwæð, swiðe mære syndon þa þing,
þe þu sægst, & wel nyttwyrðe to manegra manna trymminge.
 7.116.18. Soðlice swa ic þæs godan weres wundra ma drinke,
swa me hyra swyðor þyrsteð.
 8.116.23. Hu se hrefn feorr abær þone geættrodan hlaf.
 8.116.24. Gregorius cwæð, ða þa eallunga þa ylcan stowa
feorr & wide weollon on lufe ures drihtnes hælendes Cristes, þa
forleton fela manna þis woruldlice lif & gebigdon hyra heortan swuran
under þam liðan iuke ures alysendes.
 8.117.2. Ða wæs þær sumre neah cyricean mæssepreost,
þam wæs nama Florentius, se wæs Florenties ures subdiacones
yldrafæder.
 8.117.6. Þa wearð se mid þæs ealdan feondes yfelnysse
þurhslagen & ongann andian on þæs halgan weres gecneordnyssum &
tælan eac his drohtnunge, & gehwylce men þe he mihte he ongan geweman
eac fram his neosunge, swa swa þweorra manna þeaw is, þæt hi
æfstiað on oðrum mannum hyra mægenes god, þæt hy sylfe ne
gewilniað to hæbbenne.
 8.117.16. Ða þa se niðfulla mæssepreost geseah eallunga,
þæt he ne mihte wiðstandan þæs halgan weres forðweardnysse &
godum weorcum, & gehyrde wexan þone hlisan his mæran drohtnunge, &
eac þæt manie men untolætendlice wæron gelaðode to staðole
beteran lifes mid þære ylcan mærðe his hlisan, þa wearð he
swyðor & swyðor onæled mid þæs niðes blæsum & þone
halgan tælde, forþam þe he gewilnode to hæbbenne þæt lof &
herunge his mæran drohtnunge, ac he nolde habban heriendlic lif.
 8.118.1. He wearð þa ablended mid þystrum þæs ylcan
andan, oð þæt he wæs to þam gebroht, þæt þæs
ælmihtigan drihtnes þeowe asende to lake geættrodne hlaf, swylce for
bletsunge, þone se Godes wer underfeng mid þancunge.
 8.118.7. Ac him næs on þam hlafe forholen seo cwalu, þe him
digollice wæs gemynt.
 8.118.10. Soþlice an hrefn wæs gewunod, þæt he com of
þam neah wuda symle to his gereordungtide & onfeng hlaf æt his handa.
 8.118.14. Þa com se hrefn swa his gewuna wæs, & se Godes
wer beforan þone hrefn forð awearp þone geættrodan hlaf, þe se
niðfulla mæssepreost him sende, & him bebead þus cweðende, on
þæs hælendes naman genim þysne hlaf & hine awyrp on swylce stowe,
þær hine næfre nan man findan ne mæge.
 8.118.22. Se hrefn þa mid openum muðe & mid aþenedum
fiðerum ongann yrnan hoppetende & crakettan ymbutan þone ylcan hlaf,
swilce he openlice cwæde, þæt he him hyran wolde.
 9.123.9. Upp ahebban.
 9.123.9. He þa sona com & dyde þær his gebed & his
bletsunge þær to sealde, & se stan wearð upp ahafen mid swa mycelre
hrædnysse, swylce he ær nane hefinysse næfde.
 10.123.16. Hu he adwæscte þæt gedwimorlice fyr.
 10.123.17. Ða gelicode þam Godes were, þæt hi on þære
ylcan stowe dulfon þa eorðan.
 10.123.19. & þa þa hi deoppor delfende neoðor becomon,
þa fundon þa broðru þær sum æren deofolgyld.
 10.123.22. Þa to sumre hwile awurpon hi hit in to hyra kicenan.
 10.123.24. Þa færinga wæs gesewen fyr þær of gan &
on eallra þara munuca eagum hit ætywde, þæt eall þære ylcan
kicenan getimbrung sceolde beon forburnen.
 10.123.28. Ða broðru þa mid gehlyde wurpon wæter on
þæt fyr, swylce hit to adwæscenne.
 10.124.1. Þa wearð se drihtnes wer mid þam ylcan gehruxle
astyrod & þyder becom.
 10.124.4. Þa geseah he sona, þæt þæt ylce fyr wæs
geþuht on þara broðra eagum, ac hit næs na on his agenum swa
oncnawen.
 10.124.7. He þa hrædlice gebigde his heafod on gebed &
þa broðru, þe he gemette mid þam gedwimorlicum fyre bepæhte, he
ongean gecigde, þæt hi gesenodon hyra eagan, & gesawan, þæt
þære kicenan getimbrung stod gehal & gesund, & hi na ne gesawon
þa ligeas, þe se ealda feond leaslice gehiwode.
 11.124.18. Hu he gehælde þone cnapan, þe wæs mid hryre
tocwysed.
 11.124.19. Eft hit gelamp, þæt þa gebroðru sumes huses wah
hwene heahran getimbrodon for sumre neode, & se Godes wer Benedictus wunode
binnon his mynstres clysingum on his gebedes geornfulnysse.
 11.124.25. Him þa se ealda feond bysmriende ætywde &
sæde, þæt he wolde gecuman mid þam swincendum broðrum.
 11.124.28. Se Godes wer þa þurh ærendracan swiðe swiftlice
þæt þam gebroðrum cyðde þus cweðende, broðru, doð eow
wærlice, forþam þe on þysre ylcan tide eow to becymð se arwyrgeda
gast.
 11.125.1. Se þa þe þæt ærende þyder brohte, uneaðe
mihte þa word abeodan, ær þam þe se awyrgeda gast towearp þone wah,
þe þær getimbrod wæs, & mid þæs wages hryre ofþryccende
tocwysde ænne munuccnapan sumes gerefan sunu.
 11.125.8. Hi wurdon þa ealle geunrette & swiðe geswencede,
na for þæs wages fylle, ac for þæs ofhrorenan broðres
tocwysednysse.
 11.125.11. & hi þa hrædlice tilodon mid hefigum wope
þæt to kyðanne þam arwurðan fæder Benedicte.
 11.125.14. Se ylca fæder þa het him to bringan þone
forwundedan cnapan.
 11.125.16. Ac hi ne mihton hine beran buton on anum hwitle,
forþam þe þa toglidenan stanas þæs wages na þæt an, þæt hi
his limu tocwysdon, ac hi eac swylce mid ealle his ban tobrysdon.
 11.125.22. Ða bebead se Godes wer þær rihte, þæt hi
hine aledon in on his cytan uppon his meattan, þe he gewunode on uppan to
gebiddenne, & ut asendum þam broðrum he beleac þa cytan & befealh
þa his gebede micele geornlicor, þonne he ær gewunode.
 11.125.30. Ða gewearð þær wundorlic þing, þæt on
þære ylcan tide he asende þone cnapan eft to þam weorke swa gesundne
& eall swa strangne, swa he ær wæs, þæt he eac sceolde
fullgearwian þone wah mid þam gebroðrum, be þæs forwyrde se ealda
feond gelyfde, þæt he mihte gebysmrian Benedictum.
 11.126.6. Se Godes wer þa betwux þysum þingum ongan eac
þeon on witegunge gaste & foresæde towearde þing & andweardum
mannum cyðde æfwearde þing.
 12.126.14. Hu þa broðru æton & druncon buton leafe.
 12.126.15. Soðlice þæs mynstres þeaw wæs, þæt swa
oft swa þa gebroðru ut ferdon to ænigre spræce, þæt hi ne
æton ne druncon ut of mynstre.
 12.126.19. Ða þa þis wæs carfullice gehealden be þæs
regoles gewunan, þa sume dæge gelamp hit, þæt þa broðru ferdon ut
to sumre spræce.
 12.126.22. On þære spræce hi wurdon geneadode to wunianne
oð ða lætran tide.
 12.126.25. Þa wiston hi, þæt þær neah wunode sum
eawfæst wif.
 12.126.26. Þa eodon hi in to hire huse & þær ætan.
 12.126.28. Ða þa hi eft late gecyrdon to mynstre, þa bædon
hi þæs halgan fæder bletsunge, swa swa hit þeaw wæs.
 12.127.3. Ac he hrædlice axode & þus cwæð, hwær
æton ge?
 12.127.5. Hi cwædon, nahwær.
 12.127.6. Se halga wer him to cwæð, for hwi leogað ge swa?
 12.127.7. Cweðað ge, þæt ge ne eodon in to þæs wifes
huse?
 12.127.9. Cweðað ge, þæt ge þas mettas & þas ne
onfengon?
 12.127.11. Cweðað ge, þæt ge þus fela scencea þær
ne gedruncon?
 12.127.12. Ða þa se arwurða fæder þam broðrum sæde
ge þæs wifes hus ge hu fela cynna mettas þær wæron ge þara
drincea getel, þa oncneowon hi ealle þa þing, þe hy ær dydon, &
forhtiende feollon to his fotum & andetton, þæt hi agylt hæfdon.
 12.127.20. He þa sona þam gylte gearode þencende, þæt hi
ofer þæt ne dydon on his æfweardnysse, þone hi wiston, þæt he
wæs symle andweard on his gaste.
 13.127.29. Be Ualentinianes breðer.
 13.127.30. Eac Ualentinianes broðor Benedictes munukes, þæs
gemynd ic ær bufan dyde, se wæs læwede wer, ac he wæs swyðe
eawfæst, se gewunode, þæt he ælce geare ferde of his agenum &
becom fæstende to Benedictes mynstre, to þam þæt he onfenge þæs
Godes weres bletsunga & gesawe Ualentinianum his geborenan broðor.
 13.128.5. Witodlice sume dæge, þa þa he ferde on þone weg
to þam mynstre weard, þa geþeodde him to sum oðer wegferend hine
sylfne, se bær formete mid him.
 13.128.10. Ða þa seo lætre tid eallunga weox, þa cwæð
se wegferenda to þam eawfæstum men, broðor, cum hider, þæt wyt
magon etan, þe læs þe wit werigian on þysum wege.
 13.128.15. He þa him andswarode & cwæð, ne gewurðe
þæt, broðor.
 13.128.17. Ne do ic na þæt, forþam þe ic gewunode,
þæt ic symle becom fæstende to þam arwurðan fæder Benedicte.
 13.128.20. Ða onfangenre þære andsware se wegferenda sume
hwile geswigode.
 13.128.23. Ac þa þa hi æfter þysum sumne dæl þæs
weges geferdon, þa mynegode hine eft se wegferenda, þæt hi æton.
 13.128.26. Ac he nolde geþwærian, forþam þe he teohhode
fæstende becuman to mynstre.
 13.128.28. Ða geswigode se þe hine gelaðode to æte &
sume hwile geþwærode þa gyta fæstende mid him to farenne.
 13.128.32. Ða þa hy þa gyta foron fyrr on hyra weg, & seo
lætre tid hi gangende gewæhte, þa gemetton hi be þam wege fægre
mæde & wynsumne wylle, & eall swa hwæt swa mihton beon gesewene
lustfullice to þæs lichaman gereordunge.
 13.129.7. Ða cwæð se wegferenda to him, loca nu, her is
fæger wæter, her is fæger mæd, her is smeðe stow, on þære
wit magon unc gereordian & hwæthwega gerestan, þæt wit magon
syððan þe eað unkerne weg gesunde faran.
 13.129.14. Witodlice þa gecwemdon þa word his earum, & þa
stowa gelicodon his eagum, & he þa mid þære þriddan mynegunge
gelæred him getiðode & æt mid him.
 13.129.18. Ða on þa æfentide becom he to þam mynstre,
& þa þa he becom beforan þone arwurðan fæder Benedictum, þa
bæd he his bletsunge.
 13.129.22. Ac se halga wer sona him ætwat þæt, þæt he
on þam wege dyde, þus cweðende, hwæt is nu, broðor?
 13.129.26. Se awyrgeda feond, þe þurh þinne geferan spræc
to þe on þam wege, ne mihte þe æne gelæran, ne he ne mihte oðre
siðe, ac æt þam þriddan cyrre he þe gelærde & þe
oferswyðde to þam þe he wolde.
 13.129.32. He þa oncneow þone gylt his tyddran modes &
gebigde hine sylfne to þæs halgan weres fotum, & swa micele swyðor
sceamiende ongan his gylt bewepan, swa micele swa he ongeat hine sylfne
æfweardne agyltan on gesihðe þæs fæder Benedictes.
 13.130.8. Petrus cwæð, me þingð, þæt on þæs
halgan weres inngehigdum wære Heliseus gast þæs witegan, se wæs
andweard his æfweardum leorningcnihte.
 14.130.13. Hu he arasode þa hiwunge Totillan þæs cyninges.
 14.130.14. Gregorius cwæð, ðe gedafenað, Petrus, þæt
þu sume hwile geswigie, þæt þu nu gyta mæge maran þing oncnawan.
 14.130.17. Soðlice on Gotena tidum, þa þa hyra cyning Totilla
gehyrde, þæt se halga wer hæfde witegunge gast, þa ferde he to his
mynstre & þær unfeorr gewicode & het cyðan þam halgan were
hine toweardne.
 14.130.23. Him þa sona wæs beboden of þam mynstre, þæt
he come.
 14.130.25. Ða þohte he, swa swa he wæs getrywleases modes,
þæt he wolde gecunnian & arasian, hwæðer se Godes wer hæfde
witegunge gast.
 14.130.29. Ða wæs sum his swurdbora genemned Riggo, þam he
sealde his gescy & dyde, þæt he wæs gescyrdd mid cynelicum reafum,
& him bebead, þæt he ferde to þam Godes men, swylce hit se cyning
sylf wære.
 14.131.3. & eac to his þenunge he asende his þry þegenas,
þa gewunedon, þæt hi wæron him to geþeodde toforan oðrum mannum,
þa wæron þus gehatene, Uuru, Deric & Blidin, þæt hi beforan
þæs Godes þeowes eagum þone ylcan Ricgean geanlicodon þam cyninge
Totillan & eodon him on ælce healfe.
 14.131.12. Eac he gesette him men to oðrum þenungum & funde
him swurdboran, to þam þæt sceolde beon wened, þæt he wære se
cyning, ægðer ge for þam healicum þenungum, ge for þam pællenum
reafum, þe he wæs mid gescrydd.
 14.131.19. Ða þa se ylca Riggo þus gewlitegod mid þam
reafum stop on þæt mynster þrutiende swyðe, & him mid siðode
micel meniu þeniendra manna, þa sæt se Godes wer feorron behealdende
þone cumendan Riggo, & sona swa hit mihte beon eallunga fram him gehyred
to þam Riggo, þa clypede he þus cweðende, alege, sunu, alege þæt
þæt þu byrst, nis hit na þin.
 14.131.30. Se Riggo þa þær rihte on eorðan gefeoll &
þearle aforhtode, forþam þe he geþristlæhte don to bysmore swa
mycelum were.
 14.132.1. & ealle þa þe him mid wæron comon to þam
Godes men & hi on eorðan astrehton & eft arisende ne dorston na to
him genealæcean, ac gecyrdon ongean to hyra cyninge & swyðe forhte
cyddan him, on hu mycelre hrædnysse hi wurdon arasode.
 14.132.9. He þa se ylca Totilla him sylf eode to þam Godes men,
& þa þa he feorron geseah hine sittendne, þa ne dorste he him to
genealæcean, ac he hine sylfne on eorðan astrehte.
 14.132.14. Se Godes wer þa tuwa & þriwa him to cwæð.
 14.132.15. Aris.
 14.132.15. Ac he ne dorste beforan him upp arisan of þære
eorðan.
 14.132.17. Benedictus þa þæs hælendan Cristes þeowa
wearð gemedemod þurh hine sylfne, þæt he genealæhte to þam
astrehtan cyninge & hine of þære eorðan up arærde & hine for
his agenum dædum ofercidde & mid feawum wordum him foresæde ealle
þa þing, þe him towearde wæron, & þus cwæð, fela yfela þu
gewyrycst, & fela þu geworhtest.
 14.132.27. Ac on sumne sæl gewyld þe sylfne eallunga fram
unrihtwisnysse.
 14.132.29. Witodlice in to Rome þu becymst.
 14.132.30. Ofer sæ þu færst.
 14.132.31. Nigon gear þu rixast.
 14.132.31. On þam teoðan þu swyltst.
 14.133.1. Ðysum wordum þa gehyredum se cyning wearð swiðe
þearle ablycged, & abedenre þæs halgan gebedræddenne he him
þanon gewat, & syððan of þære tide he wæs eallunga læs
wælhreow.
 14.133.7. Þa æfter unmycelum fæce he becom to Rome &
ferde to Siciliam þam iglande, & on þam teoðan geare his rices mid
þæs ælmihtigan Godes dome he forlet þæt rice samad mid his life.
 15.133.13. Be þære witegunge, þe wæs geworden be þam
ylcan cyninge Totillan.
 15.133.15. Syððon eac gewunode becuman to þam ylcan Godes
þeowe þære cyricean bisceop Canusine, þone se drihtnes wer swiðe
lufode for his lifes geearnunge.
 15.133.19. Witodlice þa þa se hæfde spræce wið þone
Godes wer be inngange Totillan þæs cyninges & be Romanaburge
forspillednysse, þa cwæð he, þurh þysne cyning Totillan þeos
ceaster byð toworpen, þæt heo leng ofer þæt ne bið on geeardod.
 15.133.26. Him þa se drihtnes wer andswarode, ne wyrð næfre
Romeburh toworpen fram hæðenum þeodum, ac mid stormum &
ligetslihtum, mid þodenum & eorðstyrungum heo byð geswenced & on
hire sylfre forweornað.
 15.134.3. Ðysre witegunge gerynu us eallunga syndon swutollice
cuðe gewordene, forþam þe we geseoð nu, þæt on þysre byri syndon
fram þodene weallas tohrorene & hus toslagene & cyricean toworpene,
& þysre burge getimbrunga we geseoð mid langre ealdunge awacode,
forþam þe hi syndon mid gelomlicum hryrum tofeallenne.
 15.134.12. Ðis spel me wearð cuð of gereccednysse Honorates
his leorningcnihtes.
 15.134.15. He sæde swa þeah, þæt he hit na ne gehyrde of
Benedictes muðe, ac forþam he hit sæde me, þe he cwæð, þæt
hit wære him gesæd fram þam broðrum, þe wæron neah þam halgan
were.
 16.134.21. Hu he alysde þone preost fram deofle.
 16.134.22. Eac on þam ylcan timan sum preost Aquinensis þære
cyricean wearð gedreht mid deofolseocnysse.
 16.134.25. Þa wearð he asended geond manega martira stowa fram
þam arwurðan were Constantio his cyrcean bisceope, to þam þæt he
mihte beon gehæled.
 16.134.29. Ac þa halgan Godes martiras noldon him syllan his
hæle, þæt hi mid þam geswutelodon, hu micel wære on þam halgan
Benedicte.
 16.134.33. Witodlice he wearð þa gelæded to þæs
ælmihtigan Godes þeowe Benedicte, & he þa his bena asende to urum
drihtne hælende Criste & sona ut adraf þone ealdan feond of þam
ofsetenan menn.
 16.135.5. Him þa gehæledum he bebead þus cweðende, ga nu
& æfter þysum ne et þu nan flæsc, ne þu næfre ne
gedyrstlæc, þæt þu to halgum hade genealæce, oððe maran
underfo, þonne þu nu hafast.
 16.135.11. Soðlice on swa hwilcum dæge swa þu dyrstilice
geþristlæcst, þæt þu þone halgan sacerdhad underfehst, þær
rihte þu bist eft mid deofles anwealde gehæftnieded.
 16.135.16. Ða gewat se preost him hal þanon, & swa swa hit
gewunelic is, þæt þæt niwe wite gebregeð þæs mannes mod, he
sume hwile geheold þa þing, þe se Godes wer him bebead.
 16.135.21. Soðlice æfter manegum gearum, þa þa ealle his
ylldran witan foron of þysum leohte, & he geseah, þæt his gingran
wæron toforan him gesette on halgum sacerdhadum, he þa him on bæc sette
swylce of langre tide forgitende þa word & lare þæs halgan weres
Benedictes & genealæhte to þam halgan sacerdhade.
 16.135.31. Hine þa sona gelæhte se deofol, þe hine ær
forlet, & na ne geswac hine to swencenne, oð þæt he his sawle him
from asceoc.
 16.136.2. Petrus cwæð, ðæs þe me þinceð, þæt
þes Godes wer þurhferde eac þa diglan þing þære godcundnesse, se
þe swa þurhseah þone preost for þi deofle gesealdne, þæt he ne
gedyrstlæhte to underfonne þone halgan sacerdhad.
 16.136.9. Gregorius cwæð, hwi ne cuðe þa diglan þing
þære godcundnysse, se þe heold þa bebodu þære godcundnysse,
þonne hit is awriten, þæt se þe geþeodeð to drihtne, þonne byð
an gast his & drihtnes?
 16.136.15. Petrus cwæð, gif hit an gast bið mid drihtne
þæs þe drihten to geþeodeð, hwæt is þonne, þæt se ylca
æðela lareow Paulus eft cwæð, hwa cann drihtnes andgit?
 16.136.20. Oððe hwylc wæs his geþeahtere?
 16.136.21. Swyðe unþæslic mæg beon geþuht, þæt se
nyte drihtnes andgit, se þe mid him byð geworden an gast.
 16.136.24. Gregorius him andswarode, þa halgan weras swa swyðe
swa hi beoð an samod mid drihtne, swa swyðe hi witon drihtnes andgit.
 16.136.28. Soðlice eac se ylca apostol Paulus cwæð, hwylc
man wat þæs mannes modgeþancas, butan þæs mannes gast, þe on him
sylfum byð?
 16.137.3. Swa eac þa þing, þe beoð on Godes geþeahtunge,
nan mann ne cann butan se Godes gast.
 16.137.6. Eac se ylca Paulus þær to geihte, þæt he
ætywde hine sylfne cunnan þa þing, þe syndon Godes gestihtunge.
 16.137.9. He cwæð, ne onfengon we na þone gast þyses
middaneardes, ac þone gast, þe is of Gode.
 16.137.12. Eft he cwæð be þam, þæt eage ne geseah, ne
eare ne gehyrde, ne on mannes heortan ne astah, hwylce þing God gegearwode
þam, þe hine lufiað.
 16.137.17. Soðlice þa he onwreah us þurh his gast.
 16.137.18. Petrus cwæð, gif þonne þam ylcan apostole Paule
þurh Godes gast wæron onwrigene þa Godes geþeahtas, hu gespræc he
ofer þæt, þe ic bufan gemynegode, þa þa he cwæð, eala, hu mycel
heahnys is þara welana Godes wisdomes & his inngehigdes, & hu
unbefangelice his domas syndon & his wegas unaspyriendlice?
 16.137.27. Ac me þas word sprekendum is eft oðer axung on mod
becumen.
 16.137.29. Soðlice Dauid se witega spræc to drihtne &
þus cwæð, on minum welerum ic bodode ealle þa domas þines muðes.
 16.138.1. & þonne hit læsse is to witenne, þonne hit sy
eac to bodianne, hwæt is þæt, þæt Paulus sæde, þæt Godes
domas syndon unbefangenlice, & Dauid cyðde na þæt an, þæt he
ealle þas þing wiste, ac he hi eac swilce bodode?
 16.138.8. Gregorius him andswarode, æt ægðrum þysum ic
þe geandswarode ær mid sceortnysse herbufan, þa þa ic cwæð,
þæt halige weras swa swyðe swa hi beoð an samod mid drihtne, swa
swyðe hi witon drihtnes andgit.
 16.138.14. Soðlice ealle þa þe estfullice drihtne fyliað,
hi eac mid estfullnysse syndon mid Gode, & þa ne syndon na mid Gode, þa
þe nu gyta syndon gehefgode mid byrðene þæs brosniendlican lichaman.
 16.138.20. Witodlice swa swyðe swa hi beoð to Gode geþeodde,
swa swiðe hi witon his diglan domas, & swa swyðe swa hi beoð him fram
aþeodde, swa swyðe hi hi nyton.
 16.138.26. Eornostlice for þy hi secgeað, þæt his domas
syndon unbefangelice, forþam þe hi nu gyta fullfremedlice ne þurhfarað
his digolnyssa, & forþam þe hi mid hyra mode him onclifiað &
onclifiende oncnawað swa swiðe swa hi onfoð oððe on spræcum
haliges gewrites oððe on digelum onwrigennyssum, þa þing hi witan &
bodiað.
 16.139.3. Witodlice þa domas, þe God forsuwað, þa hi nyton,
& þa þe he sprycð, þa hi witon.
 16.139.5. & Dauid se witega þa þa he cwæð, on minum
welerum ic bodode ealle þa domas, þa sona geeacnode he þær to þines
muðes, swilce he openlice cwæde, ic mihte witan & bodian þa domas,
þe ic oncneow þe sylfne secgean, ac þa þe þu sylf ne sprycst,
untwywlice þa þu behydst urum oncnawennyssum.
 16.139.15. Eornostlice her to geþwærað se witiendlica &
se apostolica cwyde þus, þæt Godes domas syndon unymbfangenlice, &
swa þeah þa þe of Godes muðe beoð forðbrohte, þa beoð bodode
mid mennisceum welerum, forþam þe hi magon beon ongitene fram mannum,
þonne hi beoð forðbrohte þurh God, & hi na ne magon beon oncnawene,
þonne hi beoð þurh God bediglode.
 16.139.26. Petrus cwæð, on þære andsware minre axunge me
is geopenod nu se intinga rihtes gesceades.
 16.139.29. Ac ic bidde þe, þæt þu gita gerecce, gif þu
hwilce ma wite be þyses weres Benedictes mægene.
 17.140.1. Hu he witegode be his mynstres toworpennysse.
 17.140.2. Gregorius cwæð, sum æðele wer wæs Theoprobus
genemned, se wæs gecyrred to haligre drohtnunge þurh mynegunge þæs
ylcan fæder Benedictes.
 17.140.6. Se eac for his lifes geearnunge hæfde to him mycelne
truwan synderlicre hiwcuðnysse.
 17.140.9. Sume dæge þa þa þes eode to þam halgan were in
to his cytan, þa gemette he hine þær swyðe bitterlice wependne.
 17.140.13. Ða þa he þær wel lange gestod & geseah,
þæt his tearas na ne geendodon, na swa þeah se Godes wer ne weop na mid
gebiddende, swa swa his gewuna wæs, ac gnorniende, þa axode hine
Theoprobus, hwæt wære se intinga swa miceles wopes.
 17.140.20. Him þær rihte se Godes wer andswarode &
cwæð, eall þis mynster, þe ic getimbrode, & ealle þa þing,
þe ic gegearwode þysum broðrum, mid þæs ælmihtigan Godes dome
syndon gesealde hæðenum mannum.
 17.140.27. Earfoðlice ic mihte begitan æt Gode, þæt me
wurdon forgifene of þysre stowe þara broðra feorh.
 17.140.30. Ðæs halgan weres stefne gehyrde Theoprobus þa,
& we, þe hit witon, geseoð nu, þæt his mynster is toworpen fram
Langbeardena þeode.
 17.140.34. Soðlice nu niwan gelamp on niht, þa þa broðro
wæron on reste, þæt comon þyder þa Langbearde & þær
genamon ealle þa þing, þe on þam mynstre wæron, buton þæt hi ne
mihton þær nænne mann gelæccean.
 17.141.5. Ac se ælmihtiga God þa gefyllde þæt, þæt
he ær behet his getrywum þeowe Benedicte, þæt he geheolde þara
manna lif, þeah þe he þa æhta sealde hæðenum mannum.
 17.141.10. On þam þinge ic oncnawe, þæt Benedictus
hæfde Paulus gewrixle, se þa þa he þolode scipes forwyrd & lyre
eallra þara þinga, þe þær on wæron, þa onfeng he sylf him to
frofre eallra þara lif, þe him mid ferdon.
 18.141.18. Hu he þurh gast wiste þa behyddan flaxan.
 18.141.19. Eac hit gelamp on sume tid, þæt Exhilaratus ure
gefera, þone þu canst gecyrredne to rihtre drohtnunge, he wæs fram his
hlaforde asended to þam mynstre, þæt he sceolde þam Godes were
Benedicte beran twa treowene fatu wines fulle, þa syndon on folkisc flaxan
gehatene.
 18.141.27. Þa brohte he him þa oðre, & þa oðre
gehydde be wege þyderweard farende.
 18.141.29. Witodlice se drihtnes wer, þam þa æfweardan
þing ne mihton beon bediglode, þa underfeng mid þancunge þa ane flaxan,
& þone eft cyrrendan cniht he warnode þus cweðende, sunu, foresceawa
be þære flaxan, þe þu be wege gehyddest, þæt þu þær of ne
drince, ac ahyld hi wærlice, & þu þonne onfindst, hwæt on hire
is.
 18.142.6. He þa swyðe gescynd & ofsceamod eode fram þam
Godes men & cyrrende wolde þa gyt gecunnian þæs þe he ær
gehyrde.
 18.142.10. Þa mid þam þe he þa flaxan onhyllde, þa eode
þær ut hræddlice an næddre.
 18.142.12. Se forecwedena cniht Exilaratus þa aforhtode þurh
þæt þe he on þam wine gemette, & him ondred þæt yfel, þe he
worhte.
 19.142.18. Hu se Godes þeow onfeng þa sceatas.
 19.142.19. Soðlice unfeorr fram þam mynstre wæs sum tun, on
þam wæs mycel meniu manna gecyrred fram deofolgylda bigenge to Godes
geleafan þurh Benedictus lare.
 19.142.23. Ðær on tune wæron eac sume nunnan, & se
Godes þeow Benedictus begymde, þæt he gelomlice þyder asende his
broðru, to þam þæt hi sceoldon þæt folc trymman & læran to
hyra sawla þearfe.
 19.142.29. Ða sume dæge sende he þyder sumne munuc swa him
geþywe wæs.
 19.142.31. Ac se munuc, þe þyder onsended wæs, æfter
þæs folces lare & geendodre þære bodunge wearð gebeden fram
þam nunnum, þæt he sume sceatas vel mappulas onfeng, & he him þa
behydde on his bosme.
 19.143.6. Sona þa he ham com, þa ongann se Godes wer þearle
biterlice hine þreagean & cidan þus cweðende, hu becom þeos
unrihtwisnys on þinne bosm?
 19.143.11. He þa aforhtode & hæfde forgiten, hwæt he
gedon hæfde, & nyste, for hwan he swa wæs ofercidd.
 19.143.13. Ða cwæð se halga wer him to, cwyst þu,
þæt ic nære þær andweard, þa þa þu æt þam nunnum
onfenge þa sceatas & hi dydest on þinne bosm?
 19.143.18. Se munuc þa sona feoll to Benedictes fotum &
behreowsode, þæt he swa dyslice dæde gedyde, & him fram awearp þa
sceatas, þe he ær on his bosme behydde.
 20.143.26. Hu he oncneow þurh gast þæs cnapan modinysse.
 20.143.27. Eac hit gelamp sume dæge, þa þa se arwurða
fæder Benedictus on æfentide onfeng his lichaman andlyfene, þa wæs
his an munuc sumes gerefan sunu, se heold leoht ætforan Benedictes mysan.
 20.144.1. Ða þa se Godes wer æt, se munuc stod him
ætforan mid þenunge þæs leohtes.
 20.144.3. Þa ongann he þurh oferhogodnysse gast swigende on his
mode wealcan & on his geþohte cweðan, hwæt manna is þes, þam
etendum ic æt stande & him candelle healde & him þus swiðe
þeowie?
 20.144.9. Hwylc eom ic la, þæt ic æfre þus his gelican
þeowie?
 20.144.10. Ðær rihte se Godes wer wearð to him gehwyrfed
& ongann him swiðe cidan þus cweðende, sena þine heortan, broðor,
hwæt is þæt, þæt þu sprycst on þinum geþance?
 20.144.15. Sena þine heortan.
 20.144.16. He þær rihte clypode þa broðru & het
geniman þæt leoht of his handum & het hine gewitan fram þære
þenunge, & þæt he of þære tide him stille sæte.
 20.144.21. He wearð þa geaxod fram þam broðrum, hwæt he
on his heortan smeade, & he þa him be endebyrdnesse eall asæde, hu
swyðe he wæs toþunden mid oferhigde gaste, & hwylce word he on his
geþohte swigende cwæð ongean þone Godes wer.
 20.144.28. Ða wæs eallum þam broðrum hluttorlice geopenod,
þæt þam arwurðan Benedicte ne mihte beon nan þing bediglod, þa
þa on his eare swegdon eac þa word þæs munukes geþohtes.
 21.145.1. Hu þa twa hund mittana melewes wæron fundene æt
þam mynstergeate.
 21.145.3. Witodlice on oðre tide gelamp on þam ylcan
Campanialande, þæt þær onsæt mycel hungor, & seo mycele
wædl þære meteleaste genyrwde ealle þa landleode.
 21.145.7. & eac on Benedictes mynstre wæs þa eallunga
hwætes wana, & hyra hlafas wæron forneah ealle bebrokene, swa
þæt þær ne mihton beon fundene na ma þonne fif hlafas þam
broðrum to hyra gereordungtide.
 21.145.14. Ða þa se arwurða fæder geseah, þæt þa
broðru wæron unrote, þa hogode he hyra wacmodnysse to þreagenne mid
ungemettlicre ceaste & eft mid his behate wolde hi gehyrtan, & he þus
cwæð, hwi is eower mod unrot for hlafes wædle?
 21.145.21. Witodlice nu todæg he byð eow læssa þonne eow
lyste, ac tomorgen ge habbað genohne.
 21.145.24. Soðlice on þam æfterfyliendan dæge ætforan
þæs mynstres geate wæron fundene on saccum twa hund mittana melewes,
þa se ælmihtiga God þyder asende, & nu gyta is uncuð, hwa hi
þyder brohte.
 21.145.30. Ða þa broðru þæt gesawon, hi þa drihtne
þanciende eallunga ongeaton, þæt nis na to twynienne be Godes
mildheortnesse naðor ne for genihtsumnysse ne on wædlunge.
 21.145.35. Petrus cwæð, la, leof, sege, ic þe bidde, cwyst
þu, hwæðer hit sy to gelyfenne, þæt þysum Godes þeowe mihte
symle æt beon þære witegunge gast, hwæðer þe þær witegunge
gast hwiltidum his mod gefyllde?
 21.146.7. Gregorius cwæð, þære witegunge gast, Petrus, ne
onlihteð na simle þara witegana mod.
 21.146.9. Forþam swa swa hit awriten is be þam halgan gaste,
þæt he orðað þær he wyle, swa is eac to witenne, þæt he
orðað þonne he wyle.
 21.146.14. Be þam is, þæt Nathan se witega from þam
cyninge wæs geaxod, hwæðer he mihte þæt templ getimbrian,
ærest, he geþwærode, & syððan he hit forbead.
 21.146.19. Be þam is eac, þæt Heliseus, þa þa he geseah
þæt wepende wif, & he nyste þone intingan, þa cwæð he to
þam cnihte, þe hyre wæs forbeodende þone wop, forlæt hi, forþam
þe hyre mod is on biternysse, & drihten hit bediglode fram me & hit
me na ne geswutelode.
 21.146.27. Ðæt se ælmihtiga God swa gedihtnað of
þære micelan gedihtnunge his arfæstnysse, þæt þonne he hwilum
sylð þære witegunge gast & hwilum his oftyhð, þonne onfehð he
on heahnysse þara witegiendra mod & hi eac gehealdeð on eaðmodnysse,
to þam þæt þonne hi onfoð þone gast, þonne ongiton hi, hwæt
hi for Gode syndon, & eft þonne hi nabbon þære witegunge gast,
þonne oncnawen hi, hwæt hi syndon be him sylfum.
 21.147.4. Petrus cwæð, seo micele gesceadwisnys clypað &
cwyð, þæt hit is swa swa þu sægst.
 21.147.7. Ac ic bidde, þæt þu nu gyta gerecce swa hwæt
swa þe on mod geurne be þam arwurðan fæder Benedicte.
 22.147.11. Hu he þurh gesihðe gedihte þa mynstertimbrunge
neah Terracinense.
 22.147.13. Gregorius him to cwæð, hit gelamp eac on sume tide,
þæt Benedictus wæs gebeden fram sumum getrywum were, þæt he
sceolde asendan his leorningcnihtas mynster to timbrienne on his tune neah
Terracinense þære byri.
 22.147.19. Him þa biddendum Benedictus getiðode & getealde
þa broðru to þam mynstre & him ealdor gesette & geendebyrdde,
hwylc wære æfter oðrum.
 22.147.24. Ðam broðrum þa utgangendum Benedictus behet þus
cweðende, farað nu, & on þam dæge ic cume & eow getæce, on
hwylcre stowe ge sceolon cyrcean aræran & hwær broðra beoddern,
hwær cumena inn, & gehwilce þing, þe syndon neadbehefe, ic eow eall
gewisie.
 22.148.2. Hi þa onfangenre bletsunge þær rihte ferdon &
swyðe wæron geanbidiende þone gesettan dæg his tocymes & þær
gegearwodon ealle þa þing, þe mihton beon gesewene þæt wæron
nydbehefe & licwyrðe þam, þe mid swa mycelum fæder þyder cuman
mihton.
 22.148.10. Soðlice on þære ylcan nihte, þe se behatena
dæg æfter lihte, se drihtnes wer Benedictus on swefnum ætywde þam
Godes were, þe he þær to ealdre gesette, & his prafoste & him
swyðe smeaþancollice getæhte þa syndrigan stowa, hwæt hi þær
& þær timbrian sceoldon.
 22.148.18. Ða þa hi begen of slæpe arison, þa rehton hi
hym betwynon hwæt him on swefne wæs geþuht, ac hi swa þeah eallunga
ne gelyfdon þære gesihðe, ac forð abidon, þæt se Godes wer come,
swa he ær behet.
 22.148.24. Ða þa se Godes wer ne com on þam gesettan dæge,
þa gecyrdon hi eft to him mid sarinysse & þus cwædon, leof fæder,
we geanbidodon, þæt þu come, swa swa þu behete, & us þonne
getæhtest, hwær we þæt & þæt timbrian sceoldon, & þu
na ne come.
 22.149.3. Benedictus him to cwæð, for hwi, broðru, for hwi
secge ge swa?
 22.149.5. Hu ne com ic, swa swa ic behet?
 22.149.6. Hi him to cwædon, hwænne come þu?
 22.149.7. He him andswarode & cwæð, cweðað git la,
þæt ic ne ætywde inc bam slapendum & synderlice gehwylce stowe eow
getæhte?
 22.149.11. Farað nu & ealle þæs mynstres eardungstowe
getimbriað, swa swa git þurh gesihðe slapende gehyrdon.
 22.149.15. Hi þa þas word gehyrende þearle wundrodon &
gehwurfon eft to þam foresædan tune & ealle þa eardungstowa
getimbrodon, swa swa hi of þære onwrigennysse geleornodon on swefne.
 22.149.20. Petrus cwæð, ic wolde, þæt me wære
gecyðed, on hwilc gerad þæt mihte beon, þæt he swa feorr ferde to
secgenne andsware þam slapendum broðrum, þa andsware hi þurh gesihðe
gehyrdon & ongeaton.
 22.149.27. Gregorius him andswarode, hwæt is þæt, Petrus,
þæt þu swa smeagende twynast embe þa endebyrdnysse þæs gewordenan
þinges?
 22.149.31. Gewisslice hit is cuð, þæt se gast is
styriendlicran gecyndes þonne se lichama.
 22.150.1. & gewisslice we cunnon on gewitnesse þæs halgan
gewrites, þæt Abbacuc se witega wæs færinga up ahafen mid his
underngereorde of Iudealande & wearð aseted on Chaldealande.
 22.150.7. Mid þam ylcan gemete he gereordode Danihelem þone
witegan on þara leona seaðe, & eft færinga he wearð gemeted on
Iudealande.
 22.150.11. Gif þonne Abbacuc mihte on anre bearhtmhwile
lichamlice swa feorr gefaran & mid him beran underngereord, hwylc wundor is
þæt, þeah þe Benedictus se fæder begeate, þæt he ferde þurh
his gast & þara restendra broðra gastum gecyðde hyra nydþearfe,
þæt swa swa Abbacuc lichamlice ferde ymbe þæs lichaman mete, swa eac
Benedictus gastlice ferde to gesetednysse & lare þæs gastlican lifes?
 22.150.23. Petrus cwæð, ic andette, þæt seo hand þinre
spræce adrigde fram me þa twynunge mines modes.
 22.150.26. Ac ic wolde witan, hwilc þes wer wære on gemænre
spræce.
 23.150.29. Hu þa Godes þeowena æfter deaðe wurdon
amansumode/.
 23.150.31. Gregorius him andswarode, eaðe, Petrus, seo his
gemæne spræc wæs æmti fram mægenes byrðene, forþam þe his
heorte hi sylfe aheng on heahnysse, þæt na to þæs hwon þa word of
his muðe ne befeollon on idelnysse.
 23.151.5. Soðlice swa hwæt swa he æfre gecwæð ne
cwæð he hit na eallunga gestihtiende ac þywende.
 23.151.8. Swa mycele strengðu hæfde his spræc, swilce he
hit na twyniende oððe yldende, ac eallunga þurh rihtne dom forðbrohte
þæt þæt he þonne spræc.
 23.151.13. Witodlice unfeorr fram his mynstre wæron sume twa
nunnan of æðelum cynne geborene & drohtnodon on hyra agenre stowe.
 23.151.16. Þam þenode sum eawfæst wer to bryce þæs
uttran & þæs lichaman lifes.
 23.151.19. Ac swa swa manegra manna þeaw is, þæt seo
æðelnys hyra gebyrda gegearwað unæðelnysse þæs modes, þæt
hi læs forseoð hy sylfe on þysum middanearde þa þe þenceað,
þæt hi beon be dæle beteran toforan oðrum mannum, swa þa
foresædan nunnan fulfremedlice þa gyta ne heoldon hyra tungan mid hyra
hades steore, ac mid unwærlicum wordum foroft to hatheortnysse gegremedon
þone ylcan eawfæstan wer, þe him þenunge gegearwode to þam yttrum
neadþearfum.
 23.152.1. Ða þa he lange þas þing forbær, þa ferde he
to þam Godes men Benedicte & him asæde, hu fela teonana he geþolode
hyra yfelra worda.
 23.152.6. Se Godes wer þa þas word gehyrende him sona bebead
þus cweðende, gerihtað incre tungan forþam gif git hit nellað
gebetan, ic inc amansumie.
 23.152.10. Witodlice þone cwyde þære amansumunge ne
gecwæð he na forþam þe he hit him gelæstan wolde, ac elles
þywende.
 23.152.14. Soðlice þa nunnan þa ne wurdon nan þing awennde
of hyra ærrum unþeawum, ac binnon feawum dagum wurdon butu forðferde
& in on þære cyricean bebyrgede.
 23.152.19. Ðonne on þære ylcan cyricean wæron gewurðode
mæssena symbelnyssa &, swa swa hit þeaw wæs, ær þam
huselgange.
 24.154.8. Gregorius cwæð, witodlice þa þa sum Benedictes
munuccnapana lufode his magas ofer þæt þe he sceolde, & to hyra huse
for yrnende, þa sume dæge eode he ut of mynstre buton bledsunge, & on
þam ylcan dæge wearð forðfered, sona swa he to his magum becom.
 24.154.16. He wearð þa bebyrged, ac on þam oðrum dæge
his lichama wæs funden ut aworpen.
 24.154.18. His magas þa begymdon, þæt hi hine eft
bebyrgdon.
 24.154.20. Ac on þam æfterfyliendan dæge hi fundon hine eft
uttor forð aworpenne & unbebyriedne, swa he ær wæs.
 24.154.23. Hi þa hrædlice urnon to Benedictes fotum þæs
fæder & mid mycelum wope bædon, þæt he gemedemode, þæt he
his mildse forgeafe þam unlibbendum munuccnapan.
 24.155.1. Him þa sona se Godes wer mid his agenre handa sealde
husl & him to cwæð, farað nu & þysne drihtenlican lichaman mid
mycelre arwurðnysse alecgeað uppon his breost & hine swa bebyriað.
 24.155.7. Ða þa þæt wæs sona swa gedon, þa geheold
seo eorðe his underfangenan lichaman & hine ofer þæt hire fram ne
awearp.
 24.155.11. Ongitst þu, Petrus, hwylcere geearnunge þes wer
wære mid þam hælendum Criste, þæt seo eorðe eac hyre fram awearp
þæs lichaman, þe næfde Benedictes mildsunge?
 24.155.16. Petrus cwæð, ic hit swutollice ongite, & eac ic
his swiðe wundrige.
 25.155.21. Hu se munuc gemette þone drakan, þa he of mynstre
gewat.
 25.155.23. Gregorius cwæð, soðlice sum wæs eac Benedictes
munuc, se wæs unstaðolfæst on his mode & nolde gewunian on his
mynstre.
 25.155.26. Hine þa se Godes wer geneahhe þreade & gelomlice
mynegode & lærde to his þearfe, ac he swa þeah na to þæs hwon
ne geþwærode to þurhwunianne on þære gesamnunge, ac mid gemalicum
benum befealh þam halgan were, þæt him wære alyfed ut to farenne.
 25.156.3. Ða sume dæge se ylca arwurða fæder wearð
geswenced mid gedrefednysse his swiðlican onhropes & þa yrre het,
þæt he aweg gewite.
 25.156.7. Sona swa he of þam mynstre ut eode, þa gemette he on
þam wege anne dracan him ongean standan mid giniendum muðe.
 25.156.11. Ða þa se ylca draca, þe him ætywde, wolde hine
forswelgan, þa ongann he ofdrædd bifian & broddettan & mid mycelum
hreame clypian þus cweðende, yrnað hider, yrnað, forþam þe þes
draca wyle me forswelgan.
 25.156.18. Ða urnon þa broðru þyder & þær nænne
dracan ne gesawon, ac hi þone munuc cwakiendne & broddettendne
gelæddon ongean eft to mynstre.
 25.156.22. He þa þær rihte behet, þæt he næfre
þanon forð of þam mynstre gewitan nolde, & he eac of þære ylcan
tide on his behate þurhwunode.
 25.156.26. Witodlice for þæs halgan weres benum se munuc
geseah him ongean standan þone dracan, þæt wæs sylf deofol, þam he
fyligde ær, þeah þe he hine na ne gesawe.
 26.157.1. Hu he gehælde þone cnapan fram þære mycelan
adle.
 26.157.2. Ac ic wene, þæt ne sy na to forsuwienne þæt,
þæt ic oncneow fram þam mæran were Aptonio, se me þis rehte.
 26.157.5. He cwæð, þæt his fæder cniht wære
geþread mid þære hreoflican adle, swa þæt eallunga his hær
afeollon, & his hyd tosweoll to þam, þæt heo þæt weaxende
wyrmsi bediglian ne mihte.
 26.157.11. He wearð þa asended fram þam ylcan Aptonies
fæder to þam Godes were Benedicte, & he mid ealre hrædnysse æt
him onfeng his ærran hæle.
 27.157.16. Hu þa scillingas wurdon þurh wundor agifene þam
biddendum.
 27.157.18. Ne ic eac ne forsuwie þæt, þæt his gingra
gewunode to reccenne, þam wæs nama Peregrinus.
 27.157.20. Se cwæð, þæt sume dæge wære mid gafoles
neade geþrafod sum geleaffull wer & him nyste nanne ræd.
 27.157.24. Þa gelyfde he, þæt him mihte þæt an to helpe
beon, gif he ferde to þam Godes þeowe Benedicte & him asæde, hwylc
neadung þæs gafoles hine þreatode.
 27.157.29. Witodlice he becom þa to mynstre & gemette
þæs ælmihtigan Godes þeow & him sæde, þæt he wære
hefilice geswenced fram his maniende for twelf scillingum.
 27.157.33. Him þa se arwurða fæder andswarode &
cwæð, þæt he na to þæs hwon him sylf næfde twelf scillingas.
 27.158.4. Ac swa þeah he mid liðre spræce his wædle
gefrefrode & þus cwæð, ga nu & æfter twam dagum cum eft
hider, forþam þe nu todæg me is wana þæs þe ic þe syllan
sceal.
 27.158.9. & on þam twam dagum mid his agenum þeawe he
wearð swiðe abysgod on his gebede.
 27.158.12. Ða on þam þriddan dæge com eft þyder se þe
geswenced wæs mid þæs gafoles manunge.
 27.158.15. Þa færinga wæron fundene þreottyne scyllingas
ofer þæs mynstres earke, seo wæs hwætes full.
 27.158.18. & þa het se Godes wer hi bringan to him &
syllan hi þam geswencedan biddere & het, þæt he ageafe his maniende
þa twelf scyllingas & þone ænne hæfde to his agenum behofe.
 27.158.23. Ac nu ic gecyrre eft to þam þingum, þe ic oncneow
on foreweardre þysre bec, swa swa me rehton his forecwedenan gingran,
þæt sum wer swunce on þære hefigestan hatunge his gesacan.
 27.158.29. Þæs læðð & feondscipe forðweox to
þam swiðe, þæt he gesealde attordrincan þam oðrum swa he nyste,
& þeah þe he ne mihte his lif him on gereafian, swa þeah he awende
eallre his hyde hiw, swa þæt seo fagung wæs togoten geond eallne his
lichaman, þæt he wæs geþuht swylce he hreofli wære.
 27.159.3. Ac he wearð gelæded to þam Godes men Benedicte
& hrædlice.
 30.162.1. Þæt an, þæt he þreade þone gylt, þe hi
þurhtugon.
 30.162.2. Openlice is cuð, þæt þa halgan gegearwiað þa
wundra hwilum of hyra mihte, hwilum eac of hyra bene.
 30.162.5. Forðam Petrus þam twam leogendum mannum þreagende
hyra lif afyrsode, & þam deadan wife gebiddende hyre lif ageaf.
 30.162.9. Soðlice ic eac nu gerecce þæs geleaffullan Godes
þeowes Benedictes twa dæda, on þam openlice swutelað, þæt he
mihte oðer þara gedon of þære godcundlice onfangenan mihte, oðer of
his gebedum.
 31.162.17. Hu he mid his eagum unband þone ceorl.
 31.162.18. Sum Gota, Zalla genemned, wæs fyligende þær
arrianiscean gedwolan trywleasnysse, se on Totillan hyra cyninges tidum wearð
ontend mid bryne þære ormætestan wælhreownesse ongean þa
eawfæstan weras geleaffullre gelaðunge, swa þæt gif hwilc preost
oððe munuc becom toforan his ansyne, ne eode he nateshwon libbende fram his
handum.
 31.162.28. Ða sume dæge wæs he onæled mid þære
hætan his gitsunge & wæs grædig to reaflace manna æhta.
 31.163.1. Þa geswencte he sumne ceorl for his agenum æhtum mid
wælgrimmum tintregum & hine þurh menifealde witu slat & cwylmde.
 31.163.5. Þa æt niextan se ceorl mid þam witum oferswyðed
geandette, þæt he befæste his þing Benedicte þam Godes þeowe,
& þæt he sæde to þam þæt se his cwylmend his gelyfde, &
he wurde sume hwile fram þære wælgrimnysse to life genered.
 31.163.13. Se ylca Zalla þa geswac to swencenne þone ceorl mid
þam tintregum, ac geband his earmas mid strangum rapum & ongann hine
drifan beforan his horse & het, þæt he him geswutelode, hwylc wære
Benedictus, þe his æhta underfeng.
 31.163.20. Ða stop se ceorl beforan him mid gebundenum earmum
& hine gelædde to þæs halgan weres mynstre & hine ænne
gemette sittende & rædendne ætforan þam mynstergeate.
 31.163.25. Ða cwæð se ceorl to þam æfterfyliendan &
reðgiendan Zallan, loca nu, þis is Benedictus se fæder, be þam ic þe
ær sæde.
 31.163.29. Ða locode se leodhata on þone halgan wer mid
weallendum geþohte & mid ungewittinysse his þwyran modes, wende,
þæt he mihte gedon þone ylcan ege, þe he gewunode to donne oðrum
mannum.
 31.164.1. Ongann þa mid mycelum hreame clypian & cweðan,
aris, aris & agif þyses ceorles yddisce, þe þu underfenge.
 31.164.4. Hwæt, þa se Godes wer þys gehyrende hrædlice
his eagan upp ahof fram þære bocrædinge & on hine locode & sona
eac beseah on þone ceorl, þe þær gebunden wæs gehæft.
 31.164.9. & mid þam þe he his eagan gebigde to his earmum,
þa mid wundorlicum gemete ongunnon þa on gewriðenan rapas of þam earmum
toslupan mid swa mycelre hrædnysse, swa hi mid nanes mannes ofste swa
hrædlice ne mihton beon tolysede.
 31.164.17. Ða þa se.
 34.169.5. & upp afenum eagum on þa lyfte he geseah þære
ylcan his swustor sawle ut agane of hyre lichaman & on culfran hiwe
gesecean þæs heofones digolnysse.
 34.169.9. Hwæt, þa se halga wer wæs efenblissiende hyre
wuldres & þam ælmihtigan Gode þancode of ymensangum & on
lofsangum & þam broðrum cyðde hyre forðsið.
 34.169.14. He eac hrædlice hi asennde, þæt hi hyre lichaman
brohton to þam mynstre & aledon on þa byrgenne, þe he him sylfum
ær gegearwode.
 34.169.18. Ðysum gedonum hit gelamp, þæt þara þe symle
wæs an mod on Gode, þara lichaman eac næron todælede on þære
byrgenne.
 35.169.24. Hu he geseah eallne middaneard under anum leoman &
Germanes bisceopes sawle.
 35.169.26. Eac on oðrum timan hit gelamp, þæt him to becom
for geneosunge þingon, swa swa his þeaw wæs, Seruandus se diacon &
abbod þæs mynstres, þe Liberius se ealdormann iu getimbrode on
Suðlangbeardena landes dælum.
 35.169.32. Witodlice he geneosode Benedictes mynster gelomlice, to
þam þæt hi him betwynon gemænelice him on aguton þa swetan lifes
word & þone wynsuman mete þæs heofonlican eðeles, þone hi þa
gyta fullfremedlice geblissiende þicgean ne mihton, huru þinga hi hine
geomriende onbyrigdon, forþam þe se ylca wer Seruandus eac fleow on lare
heofonlicre gife.
 35.170.11. Soðlice þa þa eallunga becom se tima hyra reste
& stillnysse, þa gelogode se arwurða Benedictus hine sylfne on sumes
stypeles upflora, & Seruandus se diacon gereste hine on þære
nyðerflore þæs ylcan stypeles.
 35.170.17. & wæs on þære ylcan stowe trum stæger mid
gewissum stapum fram þære nyðerflora to þære upflora.
 35.170.21. Wæs eac ætforan þam ylcan stypele sum rum hus,
on þam hyra begra gingran hi gereston.
 35.170.23. Ða þa se drihtnes wer Benedictus behogode þone
timan his nihtlican gebedes þam broðrum restendum, þa gestod he
þurhwacol æt anum eahþyrle biddende þone ælmihtigan drihten, &
þa færinga on þam timan þære nihte stillnysse him ut lociendum
geseah he ufan onsended leoht afligean ealle þa nihtlican þystru & mid
swa micelre beorhtnesse scinan, þæt þæt leoht.
 35.171.7. Hwæt, þa on þysre sceawunge swyðe wundorlic
þing æfterfyligde, swa swa he sylf syððan rehte, þæt eac eall
middaneard swylce under anum sunnanleoman gelogod wære beforan his eagan
gelæded.
 35.171.13. Ða þa se arwurða fæder his eagena atihtan
scearpnysse gefæstnode on þære beorhtnesse þæs scinendan leohtes,
þa geseah he englas ferian on fyrenum cliwene in to heofonum Germanes sawle,
se wæs bisceop Capuane þære ceastre.
 35.171.19. He wolde þa gelangian him sylfum sumne gewitan swa
miceles wundres & Seruandum þone diacon clypode tuwa & þriwa &
oft hrædlice his naman nemde mid hreames micelnysse.
 35.171.25. Seruandus þa wearð gedrefed for þam ungewunelican
hreame swa mæres weres, & he up astah & þyder locode & geseah
eallunga lytelne dæl þæs leohtes.
 35.171.30. Ðam diacone þa wafiendum for þus mycelum wundre se
Godes wer be endebyrdnesse gerehte þa þing, þe þær gewordene
wæron, & on Casino þam stocwic þam eawfæstan were Theoprobo
þær rihte bebead, þæt he on þære ylcan nihte asende sumne mann
to Capuanan þære byri & gewiste & him eft gecyðde, hwæt
wære geworden be Germane þam bisceope.
 35.172.10. Ða wæs geworden, þæt se þe þyder asended
wæs gemette eallunga forðferedne þone arwurðan wer Germanum bisceop,
& he þa smeaþancollice axiende oncneow, þæt his forðsið wæs
on þam ylcan timan, þe se drihtnes wer oncneow his upstige to heofonum.
 35.172.18. Petrus cwæð, þis is swiðe wundorlic þing
& þearle to wafienne, ac þis þæt her gecweden is, þæt beforan
his eagan swylce under anum sunnanleoman eall middaneard wære gegaderod
& to him gelæded, swa ic næfre ær ne gemunde, ne furðon ic
beþencean ne cann, hwylcere endebyrdnysse hit beon mæge, þæt fram
anum men si gesewen eall middaneard.
 35.172.29. Gregorius him to cwæð, Petrus, genim nu fæste,
þæt þæt ic spreke, forþam þære sawle, þe gesihð hyre
scyppend, hyre þinceð nearo & lytel ælc gesceaft.
 35.173.3. Þeah þe heo hwæt lyttles geseo of hyre scyppendes
leohte, hyre þinceð sceort eall þæt gesceapen is, forþam þe on
þam leohte þære incundan gesihðe þæs modes bosum byð tolæten
& on Gode gebræded & aþened to þam swiðe, þæt hit byð
hyhra ofer middaneard, & seo sylfe þæs geseondan sawl byð eac ofer
hi sylfe.
 35.173.13. & þonne heo byð gegripen on Godes leohte, heo
byð ofer hi sylfe tobræded on þam innrum dælum, þæt þonne heo
up ahafen besihð under hi sylfe, þonne oncnæwð heo, hu sceort þæt
is, þæt heo on lichaman geeaðmodad ongitan ne mihte.
 35.173.20. Eornostlice se halga wer Benedictus, se þe locode on
þæt fyrene cliwen & eac geseah englas hweorfende to heofonum,
untwylice ne mihte he þas þing geseon buton on Godes leohte.
 35.173.26. Hwylc wundor is þæt, þeah þe he gesawe þysne
middaneard beforan hine gegaderodne, se þe on his modes leohte wæs upp
ahafen ofer þysne middaneard?
 35.173.31. Soðlice þæt þæt gecweden is, þæt eall
middaneard wære gegaderod beforan his eagum, nis hit na þi gecweden þe
heofon & eorðe wære togædere getogen, ac þæs geseondan mod
wæs tobræded, & þa þa hit wæs on Gode gegripen, hit mihte
buton earfoðnysse geseon eall þæt þæt beneoðan Gode ys.
 35.174.9. Eornostlice on þam leohte, þe scean þam uttran
eagum, wæs on þæs halgan weres mode þæt innre leohte, þæt
gegrap þæs geseondan mod to þam upplicum þingum & for þi him
gewutelode, hu nearwe & gehwæde wæron ealle þa neoðerran
gesceafta.
 35.174.16. Petrus cwæð, me þinceð, þæt ic full
nyttlice ne undergite na þa þing, þe þu sædest, þonne of minre
lætnysse/.

END_TEXT
START_TEXT

GDPref 1 (O)
B9.5.11.
Gregory the Great, Dialogues, Preface to Book 1 (London, British Library, MS. Cotton Otho C.I, vol. 2): Hecht 1900-7, 2, ll. 1-21.



 2.1. Se ðe me rædan ðance.
 2.1. He in me findan mæg, gif hine feola lysteð gastlices
lifes godre biesene, þæt he ful eaþe mæg upp gestigan to ðam
heofonlican hame, þar byð a hyht ond wynblis on burgum þam, þe bearn
Godes sielfes hiora eagum geseon motan.
 2.5. Þæt mæg se mon begytan, se þe his modgeðanc
æltowe byþ and þonne þurh his ingehygd to þissa haligra helpe
geliefeð ond hiora bisene fulgað, swa þeos boc sagað.
 2.7. Me awritan het Wulfstan bisceop, þeow and þearfa þæs,
þe/ alne þrym aof, and eac walden is wihta gehwelcre, an ece God eallra
gesceafta/.
 2.9. Bideþ þe se bisceop, se þe ðas boc begeat, þe þu
on þinum handum nu hafast and sceawast, þæt þu him to þeossum
halgum helpe bidde, þe heora gemynd her on gemearcude siendon.
 2.12. And þæt him God ællmihtig forgyue þa gyltas, þe
he geworhte, and eac resðe mid him, se ðe ah ealles rices geweald, and eac
swa his beahgifan, þe him ðas bysene forgeaf, þæt is se selesða
sincesbrytta/ Ælfryd mid Englum, ealra cyninga þara þe he sið oððe
ær fore secgan hyrde, oððe he hiorðcyninga ær ænigne gefrugne.
 2.18. Her ongynneð se æresða stream þære clænan and
hlutran/ burnan þurh þone halegan breosð ures fæder and larheowes
þæs apostolican papan sanctus Gregorius up aspringan ond forþ yrnan to
lare and to bisene eallum þam, þe lysteð feran on liues weg.

END_TEXT
START_TEXT

BedePref
B9.6.1.
Bede, History of the English Church and Nation, Preface: Miller 1890-98, 2-6.



 2.1. Ic Beda Cristes þeow and mæssepreost sende gretan ðone
leofastan cyning Ceolwulf.
 2.2. & ic ðe sende þæt spell, þæt ic niwan awrat be
Angelþeode & Seaxum, ðe sylfum to rædanne & on emtan to
smeageanne, & eac on ma stowa to writanne & to læranne.
 2.4. & ic getreowige on ðine geornfulnysse, forþon ðu
eart swyðe gymende & smeagende ealdra manna cwidas & dæda &
ealra swyþost þara mærena wera ure þeode.
 2.7. Forðon þis gewrit oððe hit god sagað be godum
mannum, & se ðe hit gehyreþ, he onhyreþ þam, oððe hit yfel
sagaþ be yfelum mannum, & se ðe hit gehyreð, he flyhð þæt
& onscunaþ.
 2.10. Forþon hit is god godne to herianne & yfelne to leanne,
þæt se geðeo se þe hit gehyre.
 2.11. Gif se oðer nolde, hu wurð he elles gelæred?
 2.12. For þinre ðearfe & for þinre ðeode ic þis
awrat; forþon ðe God to cyninge geceas, þe gedafenað þine þeode to
læranne.
 2.14. & þæt ðy læs tweoge hwæðer þis soð sy,
ic cyðe hwanan me þas spell coman.
 2.16. Ærest me wæs fultumiend & lareow se arwurða abbad
Albinus, se wæs wide gefaren & gelæred, & wæs betst gelæred
on Angelcynne.
 2.18. Swyðost he me sæde of þeodores gemynde, se wæs
biscop on Cantwara byrig, & Adrianus abbud, forðon he swyðost wæs
mid him gelæred.
 2.20. Eall þæt he on Cantwara mægþe & eac on þam
þeodlandum þe þær to geðeodde wæron, eall ðæt he oððe on
gewritum oððe on ealdra manna sægenum ongeat oððe fram
leorningcnihtum þæs eadigan papan Sancte Gregories, þa he me ealle, ða
þe gemyndwurðe wæron, þurh Noðhelm ðone æfestan mæssepreost
on Lundenbyrig oððe hine to me sende, oððe on stafum awrat & me
sende.
 4.2. Fram fruman þyssa boca oð þa tid, þe Angelcyn Cristes
geleafan onfeng, of ealldra manna sægenum; oð þas andweardan tid
swyðost we geleornodon, þæt we her writað, of leorningcnihtum þæs
eadigan papan Sancte Gregorius, under hwilcum cyninge þæt ðonne geworden
wæs, þurh Albinus myngunge þæs abbudes & ðurh Noðhelmes
ærendo & gesægene.
 4.7. Swyðe fela hi me sædon fram gehwylcum biscopum, &
hwylcum cyninga tidum Eastseaxe & Westseaxe & Eastengle &
Norðanhumbre þære gife onfengon Cristes geleafan.
 4.10. Ðurh Albinus swiðost ic geðristlæhte þæt ic
dorste þis weorc ongynnan, & eac mid Danieles þæs arwurðan
Westseaxna biscopes, se nu gyt lifigende is.
 4.12. Fela he me sæde ymbe Suðseaxe & embe Westseaxe;
& eac ymbe Wiht ðæt igland swyðost he me sende on gewritum.
 4.14. & þurh Cedde þone arwurðan Myrcna bisceop &
Ceaddan ymbe Myrcna þeode & Eastseaxena; & eac ymb þara biscopa lif
& forþfore we geacsodan fram þam broðrum þæs mynstres, ðe hi
sylf astemnedon, ðe Læstinga ea is nemned.
 4.18. Þa þing þe on Eastenglum gewordene wæron, sume we
þa of ealdra manna gewritum oððe sægene metton, sume we mid Isses
gesægene þæs arwurþan abbudes geleornedon.
 4.21. & þæt on Lindese geworden wæs ymbe Cristes
geleafan, þurh gesegene ðæs arwurðan biscopes Cynebyrhtes & þurh
his ærendgewritu & oðra lifigendra swiðe getreowra we geleornodon.
 4.24. & eac þæt we on Norðanhymbrum geacsedon ymbe
Cristes geleafan oð ðysne andweardan dæg, nalæs mid anes mannes
geþeahte ac mid gesægene unrim geleaffulra witena, þa þe þa ðing
wiston & gemundon, & syððan þæt ic sylf ongeat, ne let ic
þæt unwriten.
 4.28. Ðæt ic be ðam halgan fæder Cuðbyrhte wrat
oððe on þysse bec oððe on oðre, þa dæda his lifes, sume ic
ærest nom of þam gewritum ðe ic awriten gemette mid þam broðrum
þære cyricean æt Lindesfearona ea, sumu, ða þe ic sylf ongitan
mihte þurh swiðe getreowra manna gesægene, ic toycte.
 4.32. & þone leornere ic nu eadmodlice bidde & halsige,
gif he hwæt ymbe ðis on oðre wisan gemete oððe gehyre, þæt he
me þæt ne otwite.

END_TEXT
START_TEXT

BedeHead
B9.6.2.
Bede, History of the English Church and Nation, Headings: Miller 1890-98, 6-24.



 1.6.4. Be gesetnysse Breotene oððe Hibernia Scotta ealandes,
ond heora þam ærran bigengum.
 1.6.6. Ðæt se ærra Romwara casere Gagius Iulius Breotene
gesohte.
 1.6.8. Ðæt se æftera Romwara casere, Claudius haten,
þæt ylce ealond gesohte; & Orcadas þa ealand geþeodde to Romwara
cynedome; ge eac Uespassianus fram him sended wæs, & he Wihte ealond
þam Romaniscan kynedome underðeodde.
 1.6.12. Ðæt Lucius Brytta cyning sende gewritu to Eleutherio
þam papam, bead hine cristenne beon, and eac abæd.
 1.6.14. Ðæt Seuerus se casere onfeng micelne dæl Breotene,
& þone mid dice tosceadde fram oðrum unatemedum þeodum.
 1.6.16. Be Dioclitianus rice, & þæt he cristene men wæs
ehtende.
 1.6.17. Sancte Albanus þrowung & his geferena, þe on ða
ilcan tid for Drihtne heora blod aguton.
 1.6.19. Ðæt, ða seo ehtnysse blan, seo cyrice on Breotene
hwæthwugu fæc sibbe hæfde, oð ða tide þæs Arrianiscan
gedwolan.
 1.6.21. Ðæt ricsiendum Gratiano Maximus se casere wæs on
Breotene acenned, & eft mid mycle weorede ferde on Gallia rice.
 1.6.23. Ðæt ricsiendum Archadio Pelagius se Bryt wið Godes
gife geleafan unrihtlice lare onfeng.
 1.6.25. Ðæt ricsiendum Honorio Gratianus & Constantius
wæron on Breotene acende; & se ærra wæs on Brytton ofslegen, &
se oðer wæs on Gallia rice.
 1.6.28. Ðæt Bryttas fram Scottum & Peohtum wæron
forhergode; & hi to Rome him fultumes bædon.
 1.8.1. Ðæt ricsiendum Theodosio, þæs tidum Palladius se
biscop wæs sended to gelyfendum Scottum on Crist, Bryttas, to Rome fram
Ettio þam cyninge wæron him fultumes biddende & þær nænigne
hæfdon.
 1.8.5. Ðæt Bryttas mid þy mærran hungre genedde þa
elreordian of heora gemærum adrifan.
 1.8.6. & sona æfter þam mycel eorþwæstm &
firenlust & mancwealm & adla & gehrora þære ðeode wæron
æfterfyligende.
 1.8.9. Ðætte Angelðeod wæs gelaðod fram Bryttum on
Breotone; & heo sona ærest heora þa wiðerweardan feor adrifan; ac
nales æfter micelre tide þæt hi geweredon wið him, & heora
wæpen hwyrfdon wið Bryttas heora gefaran.
 1.8.13. Ðætte Bryttas ærest on Angelðeode sige genaman;
wæs Ambrosius heora heretoga Romanisc man.
 1.8.15. Ðæt Germanus se biscop mid Lupo to Breotene on scype
cumende, ærest þæs sæs & æfter þam ðara Pelagianiscan
hreohnysse mid godcunde mægene gestilde.
 1.8.18. Ðæt se ylca þa dohter ðæs ealdormannes blinde
onlihte; & æfter þam to ðam halgan Albane becumende þær
ærest his reliquias onfeng, & eac þær to asette ða reliquias
þara halgera apostola & eac oðra martyra .
 1.8.22. Ðætte se ylca biscop for ðam intingan untrumnysse
feria gehæfd & þa brynas þara husa gebiddende adwæscte; & he
sylf ðurh gesihþe fram his adle wæs gehæled.
 1.8.25. Ðæt þa ylcan biscopas Bryttum on gefeohte godcundne
fultum forgeafon; & swa ham wæron eft hweorfende.
 1.8.27. Ðæt eft spryttendum þam twigum ðæs
Pelagianiscan woles Germanus mid Seuero to Breotene eft cumende ærest þam
healtan geongan his stæpe he geedniwode, & æfter þam Godes folce,
geniðeredum ge eac gebettum þam gedwolmannum, he him geedniwode þone
stæpe rihtes geleafan.
 1.8.32. Ðætte Bryttas sume tide gestildon fram utgefeohte.
 1.8.32. & hie sylfe þræston in ingefeohtum, & on
manegum manum hi sylfe besencton.
 1.10.1. Ðæt se halga papa Gregorius Augustinum sende mid
munecum Angelðeode to bodiganne Godes word & geleafan & eac swylce
mid trymmendlice ærendgewrite hi gestrangode, þæt hi ne ablunnen fram
þam gewinne.
 1.10.5. Ðæt Augustinus wæs cumende on Breotone ærest on
Tenet þam ealonde; & Cantwara cyninge Cristes geleafan bodode; & swa
mid his lefnysse Godes word bodigende on Cent eode.
 1.10.8. Ðæt he Augustinus on Cent þære frymðelican
cyrican lif & lare wæs onhyrigende, and on cyninges byrig bisceopsetl
onfeng.
 1.10.10. Ðæt se ylca, biscop geworden, onbead Gregorio þam
papan ða þe on Breotene gedon wæron, & somod be þam
nydþearflican ðingum his andsware biddende onfeng.
 1.10.13. Þæt se ylca papa Gregorius sende Agustino pallium
& maran fultum Godes word to læranne.
 1.10.15. Ðæt he se papa Æðelbyrhte þam cyninge gewrit
& gyfe sende: þætte Agustinus Cristes cyrican geedniwode, & Sancte
Petres mynster getimbrade.
 1.10.18. Ðæt Agustinus Cristes cyrican geedniwode & worhte
mid þæs cyninges fultume Æðelbyrhtes.
 1.10.20. Ðætte Agustinus þæt mynster þara apostola
Petrus & Paulus getimbrade; & be his þam ærestan abbude Petro.
 1.10.22. Ðætte Æðelfrið Norðanhymbra cyning Scotta
þeode mid gefeohte ofercom, & hi of Angelðeode gemærum adrof.
 1.10.24. Her endað seo forme boc.
 1.10.25. Her onginneð seo oðer boc.
 2.10.26. Be forðfore þæs eadigan papan Gregorius.
 2.10.27. Ðæt Agustinus Brytta biscopas for rihtgeleaffulre
sibbe lærde & monade, ge eac gedonum beforan him heofonlican wundre:
& eac hwylc wracu him forhogiende æfterfyligde.
 2.10.30. Þæt he Agustinus Mellitum & Iustum to biscopum
gehalgode: & be his forðfore.
 2.10.32. Ðæt Laurentius mid his efenbiscopum Scottas wæs
manigende on ða annysse ðære halgan cyrican, ealles mæst ymb Eastrena
healdnyssa: & þæt Mellitus to Rome com.
 2.12.3. Forðferendum þam cyningum Æðelbyrhto &
Sæbyrhto, heora æfterfyligendas wæron deofolgylde folgiende; forðam
Mellitus & Iustus ða biscopas of Brotene gewiton.
 2.12.6. Ðætte Laurentius se arcebiscop wæs geþread fram
þam apostole Sancte Petre; Eadbaldum þone cyning to Criste gecyrde; &
Mellitum & Iustum þa biscopas to bodigenne hider gecyrdon.
 2.12.9. Þæt Mellitus æfter Laurentio arcebiscop geworden
wæs.
 2.12.10. Þa ligeas his byrnendre ceastre gebiddende adwæscte.
 2.12.11. Be cynedome Eadwines; & þæt cumende Paulinus him
godspell bodade, & ærest his dohtor mid oðrum monnum gelærde mid
halgum gerynum Cristes geleafan.
 2.12.14. Ðæt se papa Bonefatius þone ylcan cyning, onsendum
gewritum, wæs trymmende to rihtum geleafan.
 2.12.16. Hwylc geþeaht se ylca cyning mid his ealdormonnum
hæbbende wæs be þære onfengnysse Cristes geleafan.
 2.12.18. Þæt se ylca Edwine mid his þeode geleafful geworden
wæs; & þæt Paulinus hine gefullade.
 2.12.20. Ðæt seo mægðe Eastengla Cristes geleafan
onfeng.
 2.12.21. Ðæt Paulinus on Lindesege mægðe bodigende wæs
Cristes geleafan.
 2.12.23. Be þære sibbe & stillnysse Eadwines cyninges
rices.
 2.12.24. Be forðfore Iustus þæs arcebiscopes: & þæt
Honorius for him gecoren wæs & fram Paulino on Lindcylene gehalgod
wæs; & þæt he fram Honorio þam papan ærendgewrito &
pallium onfeng.
 2.12.28. Ðætte, ofslegenum eadwine fram pendan myrcna cyninge,
paulinus se bisceop wæs eft cumende to cent & on Hrofeceastre biscopsetl
onfeng.
 2.12.31. Her endað seo oðer boc.
 2.12.32. And her onginneð seo þridde.
 3.14.1. Ðæt þa forman æfterfyligende Eadwines cyninges
þone geleafan his agenre þeode besmiton: & Oswald se cristenesta cyning
þara ægðer geedniwode.
 3.14.4. Ðæt se ylca cyning biddende of Sceotta þeode biscope
onfeng Aidanum on naman gehatenne, & him on Lindesfarona ealonde biscopsetl
forgeaf.
 3.14.7. Be Aidanus life þæs biscopes.
 3.14.8. Be eaufæstnysse & wundorlicre arfæstnysse
Oswaldes cyninges.
 3.14.10. Ðæt seo mægð Westseaxna, bodigendum Birino þam
biscope, onfeng Godes word; & be his æfterfyligendum ægelbyrhto &
Leotherio.
 3.14.13. Ðætte Cantwara cyning Erconbyrht bebead deofolgyld
beon toworpene : & be his dehter Ercengota & hire magan Æðelburge
Gode gehalgedum fæmnum.
 3.14.16. Ðæt on þære stowe, ðær ofslægen wæs
se cyning Oswald, gelomlicu wundurgeweorc gewordene wæron: & þæt
ðær ærest anes wegferendes mannes nyten gehæled wæs, &
æfter þam an mæden, seo wæs ær lama.
 3.14.20. Ðæt þære ylcan stowe myl wið fyre wæs
freomigende.
 3.14.21. Ðæt ofer his reliquias þæt heofonleoht ealle
niht wæs ofergestond onde & scinende; & þæt deofolseoce æt
his reliquium wæron gelacnode.
 3.14.24. Ðæt æt his byrigenne an lytel cniht fram
lengtenadle wæs gelacnod.
 3.14.26. Ðætte on Hibernia sum man fram his reliquium fram
deaðes liðe wæs gehæled.
 3.14.28. Ðætte forðferdum Paulino þam biscope Ithamar for
him æt Hrofeceastre biscopsetle onfeng.
 3.14.29. & be wundorlicre eadmodnesse Oswines þæs
cyninges, se fram Oswio wælhreowlice wæs ofslægen.
 3.14.31. Ðæt se biscop Aidan þam scypfarendum þone storm
towardne foresægde, & eac him gehalgodne ele sealde, mid þam hi þone
storm gestildon.
 3.16.1. Ðæt se ylca biscop þæt togewehgene fyr þære
cynelican burghe gebiddende onweg gewende.
 3.16.3. Ðætte Middelengla mægð under Peadan Pendan suna
wæs cristen geworden.
 3.16.5. Ðæt Eastseaxan þone rihtan Godes geleafan, ðone hi
gefyrn awurpon, under Sibrihte heora cyninge, mid geornfulnysse Oswies ðæs
cyninges, & Cedde him bodiendum, eft onfengon.
 3.16.8. Ðæt se ylca biscop Cedde onfonde fram þam cyninge
Æðelwalde sume stowe mynster on to timbrianne, & þa mid halgum
gebedum & fæstenum Drihtne gehalgode; & be his forðfore.
 3.16.11. Ðæt Mercna mægð, ofslegenum Pendan hyra cyninge,
Cristes geleafan onfengon; & Oswio se cyning for ðam sige sealdan him for
Gode æhta micle & twelf bocland Gode mynster on to getimbrianne sealde
& forgeaf.
 3.16.15. Ðæt Ecbyrht se halga wer of Angelcynnes cynne acenned
munuclif wæs lædende on Hibernia.
 3.16.17. Ðæt, forðferdum Tudan, Wilfrið wæs sended on
Gallia, & þær wæs gehadod fram Æðelbyrhte þam biscope; &
Ceadda on Westseaxum fram Wine biscope.
 3.16.19. & hi begen wæron Norðhymbrum to biscopum
gehalgode.
 3.16.21. Ðæt se mæssepreost Wigeard arcebiscop to
gehadianne on Breotene to Rome wæs onsended, þonone sona hi hider onsendon
gewritu þæs apostolican papan & þær cyddon hine forðferende.
 3.16.24. Ðæt Eastseaxan on þa tid ðæs mancwealmes to
deofolgylde wæron eft gecyrde, & eft þurh ða geornfulnesse Germanus
ðæs biscopes hi sona fram heora gedwolan wæron eft gecyrde.
 3.16.27. Her endað se þridde boc.
 3.16.28. Her onginneð seo feorðe boc.
 4.16.29. Ðætte forðferdum Deusdedit ðon arcebiscope,
Wigheard wæs þam biscophade to onfonne to Rome onsended: ac him þær
forðferendum, ðeodorus wæs to arcebiscope gehalgod & mid Adriane
þam abbude wæs to Breotone onsended.
 4.16.33. Ðæt þeodorus se arcebiscop gondferend ealle
Angelcynnes cyricean mid rihtgeleaffulre soðfæstnysse, & swylce eac
mid halgum gewritum & stæfcræftum hi georne het beon lærde: &
þæt Putta for Damiano æt Hrofeceastre to biscope wæs gehalgod.
 4.18.4. Ðæt Ceadda, be þam ðe we ær bufan spræcon,
Myrcna mægðe wæs biscop seald: & be his life, & be his
forðfore, & be his byrigenne.
 4.18.7. Ðæt Coloman se biscop, forletenre Breotone, twa
mynstro on Scottum geworhte, oðer þam Scottum, oðer ðam Engliscan, ðe
he mid hine ðider gelædde.
 4.18.10. Be deaðe Oswies & Ecbyrhtes þara cyninga: & be
þam sinoðe þe geworden wæs æt Heortfeorda, þam wæs
foresittende se arcebiscop ðeodorus.
 4.18.13. Ðæt adune asetton of þam biscoprice Winfriðe,
Seaxulf his biscoprice onfeng: & Erconwold Eastseaxum wæs biscop seald.
 4.18.15. Ðæt on Berccingum þam mynstre mid heofonlice leohte
getacnod wæs, hwær gesette beon sceoldon þa lichaman haligra
fæmnena.
 4.18.18. Þæt on þam ylcan mynstre sum lytel sweltende cniht
be naman genemde ða mynsterfæmnan, ðe him æfterfyligende wes: &
þæt oðru of lichaman utgangende sumne dæl geseah þæs heofonlican
leohtes.
 4.18.22. Hwylce heofonlicu tacnu ætywde wæron, þa ða seo
modur sylf ðære gesomnunge of middanearde ferde.
 4.18.24. Ðæt Torhtgyð seo Godes þeowen ðreo gear
æfter ðære hlæfdian forðfore þa geta on life hæfd wæs.
 4.18.26. Ðæt æt þam lictune ðæs mynstres an blind
wif hire wæs gebiddende ; & forðam onfeng þam beorhte hire eagena.
 4.18.28. Ðæt se cyning ðære ylcan mægðe Sebbe on
munuclicum drohtoðe his lif geendode.
 4.18.30. Ðæt Westseaxna biscophad for Eleutherio Hædde
wæs onfonde, & ðone æt Hrofeceastre for Puttan Cwichelm onfeng,
& for him Gifmund: & eac hwylce ða wæron Norðanhymbra
bisceopas.
 4.18.33. Ðæt se steorra ætywde, se is cometa nemned, &
þreo monað wæs wuniende, and symble on uhtatid wæs upyrnende.
 4.20.1. On þam ylcan geare Ecfrið Norðanhymbra cyning
adræfde Wilfirð þone arwyrðan biscop.
 4.20.3. Ðæt Willferð biscop Suðseaxna mægðe to Criste
gecyrde, seo hwæðere, him ðanon gewitendum, for ðære grimman feonda
ofðrycnesse agenne biscop habban ne mihte.
 4.20.6. Ðæt þæt ealond Wiht onfeng cristene bigengan,
þæs twegen cynelice cnihtas æfter þon onfangenan fulluhtes bæðe
sona wurdon ofslegene.
 4.20.9. Be þam sinoðe se wæs geworden on þam felda, se
wæs genemned Hæþfeld, andweardan þam ærcebiscope Theodore.
 4.20.11. Be Iohanne þam heahseangere þæs apostolican setles,
se for lare com to Breotone.
 4.20.13. Ðæt seo cwen Æðeldryð clæne fæmne
þurhwunode, þære lichama on byrigenne gewemmed beon ne mihte: & be
þam hymene þe we be hire geworht on.
 4.20.16. Ðæt se biscop ðeodorus betweox Ecgferðe &
Æðelrede þam cyningum sibbe geworhte.
 4.20.18. Ðæt ða benda sumes gehæftes tolysede wæron,
þonne for him mæssan sungene wæron.
 4.20.20. Be life & forðfore Hilde þære abbudissan.
 4.20.21. Ðæt on hire mynstre wæs sum broðor, þam
godcundlice forgifen wæs seo gyfu to singanne.
 4.20.23. Hwilc gesihð sumum Godes were ætywde, ær þam
ðe þæt mynster æt Coludes byrig mid bryne fornumen wære.
 4.20.25. Be deaðe þara twegea cyninga Ecferðes &
Hloðheres.
 4.20.26. Ðæt se Drihtnes wer Cuðbryht wæs biscop
geworden, & þæt he ða gyt on munuclicum life geseted lærde &
bodade.
 4.20.28. Ðæt se ylca wer Cuðbyrhtus on ancerlife geseted an
easpring of drigre eorðan gebiddende up gelædde, & ænne æcer of
ðam gewinne his agenre handa ofer þa tid ðæs sæwetes onfeng.
 4.20.31. Ðæt se ylca biscop Cuþbryht his forþfore ða
toweardan Herebyrhto þam ancran foresæde.
 4.20.33. Ðæt his lichoma æfter endleofan gearum his
byrigenne wæs clæne ælcere brosnunge funden & gemeted: &
æfter noht mycele fyrste ðæs his æfterfyligend of þyssum
middanearde geferde.
 4.22.1. Ðæt æt his reliquium nu niwan wæs sum man
gehæled fram þære adle his eagan.
 4.22.3. Ðæt oðer æt his byrigenne fram lyftadle wæs
gehæled.
 4.22.4. Her endað seo feorðe boc.
 4.22.5. Her onginneð seo fifte boc.
 5.22.6. Ðæt Æðelwold Sancte Cuþberhtes æfterfyligend
on ancersetle ond life geseted þam winnendum broðrum on sæ gebiddende
ðone storm he gesette & gestilde.
 5.22.9. Ðæt se biscop Iohannes ænne dumbne monn gebiddende
gehælde.
 5.22.11. Ðæt se ylca biscop an adliende mæden gebiddende
gehælde.
 5.22.12. Ðæt he anes gesiðmannes wif untrum mid gehalgode
wætere gelacnode .
 5.22.14. Ðæt se ylca biscop anes gesiðmannes cniht
gebiddende fram deaðe gecigde.
 5.22.16. Ðæt he his preosta ænne of horse fallende &
gebrysedne gelice gebiddende & bletsigende fram deaðe gecyrde.
 5.22.18. Ðæt Ceadwala Westseaxna cyning to gefulliane com to
Rome: swa eft his æfterfyligend Ine ða ylcan þærscwaldas þara
eadigra apostola estful gesohte.
 5.22.21. Ðæt, forðferdum Þeodoro, ðone arcebiscophad
Beorhtwald onfeng; &, betweox oðra monige þe he gehadode, eac swylce
Tobium ðone gelæredestan wer ðære cyrican æt Hrofesceastre biscop
gehalgode.
 5.22.25. Ðæt se halga wer Ecbyrht becuman wolde on Germaniam
to bodianne godcunde lare.
 5.22.26. Ac he ne mihte: ac Wihtbyrht ðyder becom for him, &
ðær nowiht ne fremede; & þa eft wæs ham hweorfende on Scotland,
þanon he ær becom.
 5.22.29. Ðæt Wilbrord on Frysena lande bodiende monega to
Drihtne gecyrde : & þæt his geferan twegen healicne martyrdom wæron
þrowiende.
 5.22.32. Ðæt se arwurða wer Swiðbyrht on Breotone, &
Wilbrord æt Rome biscopas wæron Fresna ðeode gehalgode.
 5.22.34. Ðæt sum on Norðanhymbra mægðe of deaðe
arisende sume swiðe ondryslicu & eac to gewilnienne, ða þe he geseah,
secgende wæs.
 5.24.3. Ðæt ongean þam oðer, to deaðe becumende, geseah
him fram deoflum tobrohte beon ða boc his agenra synna.
 5.24.5. Ðæt eft oðer sweltende him þa getealdan stowe mid
helwarum his agenra wita geseah.
 5.24.7. Ðæt monega cyricean on Hibernia lærendum Athamano
þa eallgeleaflican Eastran onfengon: & be Ealdelme, se ða boc de
uirginitate & eac oðra manega geworhte: ge eac þæt Suðseaxan
agenne biscopas onfengon Eadbyrht & Eollan; & Westseaxan onfengon
Danielum & Aldelmum: & be Aldelmes gewritum.
 5.24.12. Ðætte Cynred Mercna cyning & Offa Eastseaxna
cyning on munuclicum hadum to Rome becom, & þær heora lif geendode:
& be life & forðfore þæs arwurðan biscopes Wilfriðes.
 5.24.15. Ðæt þam eaufæstan abbude Adriano Albinus
æfterfyligde: & fram þam biscope Wilfriðe Acca his mæssepreost
biscophade onfeng.
 5.24.18. Ðæt se abbud Ceolfrið Peohta cyninge, Neaton wæs
haten, heahcræf tigan somod & eac epistolam be healdnesse rihtre Eastran
onsende.
 5.24.21. Ðæt þa munecas on Hii þam ealonde mid him ðam
underþeoddum mynstrum þa ða rihtgeleaffullan Eastran, bodiendum Ecbyrhte
& lærendum, weorþian ongunnon.
 5.24.24. Be forðfore Tobias þæs biscopes æt Hrofesceastre
& Ecgbyrhtes þæs arwurþan biscopes on ðone forman Easterdæg:
& ðy ylcan geare forðferde Osric Norðanhymbra cyning.
 5.24.27. Hwylc se staðol is on andweardnesse Angelcynnes þeode
ge eac ealre Breotone.

END_TEXT
START_TEXT

Bede 1
B9.6.3.
Bede, History of the English Church and Nation, Book 1: Miller 1890-98, 24-92.



 0.24.29. <foreign>LIBER PRIMUS</foreign> Breoton ist garsecges ealond, ðæt
wæs iu geara Albion haten: is geseted betwyh norðdæle and westdæle,
Germanie & Gallie & Hispanie þam mæstum dælum Europe myccle
fæce ongegen.
 0.24.31. Þæt is norð ehta hund mila lang, & tu hund mila
brad.
 0.26.1. Hit hafað fram suðdæle þa mægþe ongean, þe
mon hateþ Gallia Bellica.
 0.26.2. Hit is welig þis ealond on wæstmum & on treowum
misenlicra cynna; & hit is gescræpe on læswe sceapa & neata;
& on sumum stowum wingeardas growaþ.
 0.26.5. Swylce eac þeos eorþe is berende missenlicra fugela
& sæwihta, & fiscumwyllum wæterum & wyllgespryngum.
 0.26.7. & her beoþ oft fangene seolas & hronas and
mereswyn; & her beoþ oft numene missenlicra cynna weolcscylle &
muscule, & on þam beoð oft gemette þa betstan meregrotan ælces
hiwes.
 0.26.9. & her beoð swyþe genihtsume weolocas, of þam
bið geweorht se weolocreada tælgh, þone ne mæg sunne blæcan ne ne
regn wyrdan; ac swa he biþ yldra, swa he fægerra biþ.
 0.26.12. Hit hafað eac þis land sealtseaþas; & hit
hafaþ hat wæter, & hat baðo ælcere yldo & hade ðurh
todælede stowe gescræpe.
 0.26.14. Swylce hit is eac berende on wecga orum ares &
isernes, leades & seolfres.
 0.26.15. Her biþ eac gemeted gagates: se stan bið blæc gym;
gif mon hine on fyr deþ, þonne fleoþ þær neddran onweg.
 0.26.17. Wæs þis ealond eac geo gewurðad mid þam
æðelestum ceastrum, anes wana þrittigum, ða þe wæron mid weallum
& torrum & geatum & þam trumestum locum getimbrade, butan oðrum
læssan unrim ceastra.
 0.26.20. & forðan ðe ðis ealond under þam sylfum
norðdæle middangeardes nyhst ligeþ, & leohte nihte on sumera
hafað, swa þæt oft on middre nihte geflit cymeð þam behealdendum,
hwæðer hit si þe æfenglommung ðe on morgen deagung is on ðon
sweotol, ðæt þis ealond hafað mycele lengran dagas on sumera, &
swa eac nihta on wintra, þonne ða suðdælas middangeardes.
 1.26.27. Ðis ealond nu on andweardnysse æfter rime fif Moyses
boca, ðam seo godcunde æ awriten is, fif ðeoda gereordum ænne wisdom
þære hean soþfæstnysse & þære soðan heanesse smeað &
andetteaþ; þæt is on Angolcynnes gereorde & Brytta & Scotta
& Peohta & Ledenwara: þæt an is, þæt Leden, on smeaunge
gewrita eallum þam oðrum gemæne.
 1.28.3. On fruman ærest wæron þysses ealondes bigengan
Bryttas ane, fram þam hit naman onfeng.
 1.28.4. Is þæt sæd, ðæt hi comon fram Armoricano
þære mægeþe on Breotone, & þa suðdælas þyses ealondes
him gesæton & geahnodon.
 1.28.7. Þa gelamp æfter þon þætte Peahte ðeod com of
Scyððia lande on scipum & þa ymbærndon eall Breotone gemæro,
þæt hi comon on Scotland upp, & þær gemetton Sceotta þeode,
& him bædon setles & eardungstowe on heora lande betwyh him.
 1.28.10. Andswearedon Scottas, þæt heora land ne wære to
þæs mycel, þæt hi mihton twa þeode gehabban.
 1.28.12. Ac cwædon: We magon eow sellan halwende geþeahte,
hwæt ge don magon.
 1.28.13. We witan heonan noht feor oðer ealond eastrihte,
þæt we magon oft leohtum dagum geseon.
 1.28.14. Gif ge þæt secan wyllaþ, þonne magon ge þær
eardungstowe habban: oððe gif hwylc eow wiðstondeð, þonne
gefultumiað we eow.
 1.28.17. Ða ferdon Peohtas in Breotone, & ongunnon eardigan
þa norðdælas þyses ealondes; & Bryttas, swa we ær cwædon,
ða suðdælas.
 1.28.18. Mid þy Peohtas wif næfdon, bædon him fram
Scottum.
 1.28.19. Ða geþafedon hi ðære arednesse, & him wif
sealdon, þæt ðær seo wise on tweon cyme, þæt hi ðonne ma of
þam wifcynne him cyning curan þonne of þam wæpnedcynne: þæt get
to dæg is mid Peohtum healden.
 1.28.24. Ða, forþgongenre tide, æfter Bryttum & Peohtum,
þridde cynn Scotta Breotone onfeng on Pehta dæle, ða wæron cumene of
Hibernia Scotta ealonde mid heora heretogan, Reada hatte: oðþa mid
freondscipe oðþa mid gefeohte him sylfum betwih hi seðel &
eardungstowe geahnodon, þa hi nu get habbað.
 1.28.28. Þæt cynn nu geond to dæg Dalreadingas wæron
hatene.
 1.28.30. Hibernia Scotta ealond ge on brædo his stealles ge on
halwendnesse ge on smyltnysse lyfta is betere mycle þonne Breotone land, swa
þæt ðær seldon snau leng ligeð þonne ðry dagas.
 1.28.32. & þær nænig mann for wintres cyle on sumera
heg ne maweþ, ne scypene his neatum ne timbreþ.
 1.28.34. Ne þær monn ænigne snicendne wyrm ne ætterne
gesihþ; ne þær ænig nædre lifian ne mæg.
 1.30.1. Forþon of Breotone nædran on scipum lædde wæron:
sona swa hi ðæs landes lyft gestuncan, swa swulton hi.
 1.30.3. Eac neah þan ealle þa ðing, þe ðanon cumað,
wið ælcum attre magon.
 1.30.4. Þæt to tacne is, þæt sume menn gesawon, ða þe
wæron fram nædran geslegene, þæt man scof þara boca leaf, þe of
Hibernia coman, & þa sceafþan dyde on wæter, & sealde drincan
þam mannum; & sona wæs þæt atter ofernumen, & hi wæron
gehælde.
 1.30.8. Is þæt ealond welig on meolcum & on hunige; &
wingeardas weaxaþ on sumum stowum.
 1.30.9. & hit is fiscwylle & fugolwylle, & mære on
huntunge heorta & rana.
 1.30.10. Þis is agendlice Scotta eðel; heonon coman seo
ðridde ðeod Scotta, swa we ær cwædon, eac be Bryttum & Peohtum on
Breotone.
 2.30.13. Wæs Breotene ealond Romanum uncuð, oððæt Gaius
se casere, oðre naman Iulius, hit mid ferde gesohte & geeode syxtygum
wintra ær Cristes cyme.
 3.30.16. Ða æfter þon Claudius se casere, se wæs feorþa
fram Agusto eft fyrde gelædde on Breotone, & þær butan hefegum
gefeohte & blodgyte mycelne dæl þæs landes on anweald onfeng.
 3.30.18. Swylce he eac Orcadas þa ealond, þa wæron ut on
garsecge butan Brotone, to Romwara rice geþeodde.
 3.30.20. & þy syxtan monðe, þe he hider com, he eft to
Rome hwearf.
 3.30.21. Ðeos fyrd wæs getogen ðy feorðan geare his rices,
þæt ger wæs fram Cristes hidercyme þæt sixte eac feowertigum.
 3.30.24. Fram þam ylcan casere Claudie wæs sended Uespassianus
on Breotone, se æfter Nerone ricsode.
 3.30.25. Se geeode þæt ealond on Wiht & Romana onwealde
underþeodde.
 3.30.26. Þæt is þrittiges mila lang east & west, &
twelf mila brad suð & norð.
 3.30.27. Ða feng Neron to rice æfter Claudie þam casere.
 3.30.28. Se naht freomlices ongan on þære cynewisan, ac betwuh
oðera unrim æwyrdleana Romwara rices, þæt he Breotone rice forlet.
 4.32.1. Ða wæs fram Cristes hidercyme hundteontig & fiftig
& six gear, þæt Marcus, oþre naman Antonius, se wæs feowerteoþa
fram Agusto þam casere, se onfeng Romwara rice mid Aurelia his breðer.
 4.32.4. Ðara cyninga tidum wæs se halga wer Eleuther biscop
& papa þare Romaniscan cyrican.
 4.32.5. Sende to him Lucius Breotone cyning ærendgewrit; bæd
hine & halsade, þæt he þurh his bebod cristene gefremed wære.
 4.32.7. & hraðe þa gefremednesse ðære arfæstan bene
wæs fylgende.
 4.32.8. & ða onfengan Bryttas fulluhte & Cristes
geleafan, & ðone onwealhne & unwemmedne on smyltre sibbe heoldan oþ
Deoclitianes tide þæs yfelan caseres.
 5.32.11. Ða wæs ymb hundteontig wintra & nigan &
hundeahtatig wintra fram Drihtnes menniscnysse, þæt Seuerus casere, se
wæs æffrica cynnes, of þære byrig ðe Lepti hatte, se wæs
seofonteogeða fram Agusto, þæt he rice onfeng, & þæt hæfde
seofontyne gear.
 5.32.14. Þes casere framlice rehte ða cynewisan, ac
hwæðere mid gewinne.
 5.32.16. He com on Breotone mid fyrde, & þær mid myclum
& hefegum gefeohtum mycelne dæl þæs ealondes on anweald onfeng;
& hit begyrde & gefæstnade mid dice & mid eorðwealle from
sæ to sæ fram oðrum elreordum þeodum.
 5.32.19. & he ðær on Eoforwicceastre adle forðferde;
& Basianus his sunu feng to Breotenrice.
 6.32.21. Ða wæs ymb tu hund wintra & syx &
hundeahtatig æfter þære Drihtenlican mennyscnysse, þæt
Dioclitianus casere, se wæs fram Agusto ðridde eac ðrittigum, se
hæfde twentig wintra rice.
 6.32.23. Se geceas Maximianum him to fultume his rices ge sealde
him westdæl middaneardes.
 6.32.25. & he onfeng cynegewædum & com on Breotone.
 6.32.26. Þa betwyh ða monigan yfel þe hi dydon, Dioclitianus
in estdæle middangeardes & Maximianus on westdæle, hi hendon &
hergedon Godes cyrican & yfeledon, & slogan cristene men.
 6.34.1. Onfengon hi ða teoþan stowe on ehtnysse Godes cyrcena
æfter Nerone casere.
 6.34.3. Wæs seo ehtnysse þyssa arleasra cyninga unmetra &
singalre eallum þam ærgedonum on middanearde, forðon ðurh tyn winter
full Godes cyricena hynnysse & unsceaððiendra fordemednesse & slege
haligra martyra unblinnendlice don wæs.
 6.34.6. Wæs eac Bryten þa swyðe gehyned on myclum wundre
Godes geleafan & ondetnysse.
 7.34.8. Swylce eac on þa tid on Breotone wæs ðrowiende
Sanctus Albanus; be þam Fortunatus presbyter on fæmnena lofe, ða he
gemynegode þara eadigra martyra, ða þe of eallum middangearde to Drihtne
coman, cwæð he: þone æðelan Albanum seo wæstmberende Bryton
forðbereð.
 7.34.12. Wæs he Albanus hæðen ða gyt, þa ðara
treowleasra cyninga beboda wið cristenum monnum grimsedon.
 7.34.14. Ða gelamp þæt he sumne Godes mann preosthades, se
wæs ða reþan ehteras fleonde, on gestliðnysse onfeng.
 7.34.15. And mid þy ðe he hine þa geseah on singalum gebedum
& wæccum dæges & nihtes beon abysgadne, þa wæs he semninga
mid þam godcundan gyfe gesawen & gemildsad.
 7.34.18. & he sona bysene his geleafan & arfæstnesse
onhyrigean ongan; & swylce eac sticcemælum his þam halwendan
trymnyssum wæs gelæred, þæt he forlet þa ðystro deofulgylda
& of inneweardre heortan cristen wæs geworden.
 7.34.22. Mid þy ða se foresprecena Godes man fela daga mid him
wæs on gestliðnesse, þa becom þæt to earan þæs manfullan
ealdormannes, þæt Albanus hæfde ðone Cristes andettere digollice mid
him.
 7.34.25. Ða het he hraðe his þegnas hine secan & acsian.
 7.34.25. Ða sona þæs þe hi coman to þæs martyres
huse, þa Sanctus Albanus for ðam cuman, þe he gefeormade, gegyrede hine
ða his munucgegyrelan; & eode him on hond.
 7.34.28. & hi hine gebundenne to him læddon.
 7.34.29. Ða gelamp hit on þa ylcan tid, þe Albanus to him
gelæded wæs, þæt he se dema stod æt his godgyldum & deoflum
onsægdnesse bær.
 7.34.31. Mid þy ðe he geseah Sanctum Albanum, þa wæs he
sona yrre geworden, forþam he mid his sylfes willum geþristade, þæt he
hine sylfne on geweald sealde swylcere frecednysse for þam cuman, þe he on
gestliðnysse gefeormode.
 7.36.3. Het hine ða teon & lædan to ðam deofolgyldum,
ðe he æt stod; cwæð him þus to: Forðon ðe ðu þone mangengan
& þone wiþfeohtend & þone forhycgend ura goda ðu me helan
woldest, swyðor þonne minum ðegnum secgean, þonne wite ðu þæt
þu scealt ðam ylcan wite onfon, ðe he geearnode, gif ðu gewitan
ðencest fram þam bigange ure æfestnysse.
 7.36.8. And Sanctus Albanus ða mid his sylfes willan cyðde
& openade þam ehterum Godes geleafan, þæt he cristen wære.
 7.36.10. & he ne wæs ondredende ða beotunge þæs
ealdormannes, ac he begyrded wæs mid wæpnum þæs gastlican
camphades.
 7.36.12. & he openlice sæde þæt he his bebodum
hyrsumian ne wolde.
 7.36.13. Ða cwæð he se ealdorman & se dema him to: Saga
me hwylces hiredes & hwylces cynnes þu si.
 7.36.14. And þa andswarede him Sanctus Albanus: Hwæt limpeþ
þæs to ðe of hwylcum wyrtruman ic acenned si?
 7.36.16. Ac gif ðu wylle gehyran þæt soþ minre
æfestnysse, þonne wite þu me cristene beon: & ic cristenum
þenungum ðeowian wylle.
 7.36.18. Þa cwæð he se dema: Gesaga me þinne naman,
hwæt ðu haten sie.
 7.36.19. Þa cwæð he: Albanus ic eom geciged fram minum
yldrum; & þone soðan God & þone lifigendan, se gescop heofon
& eorðan & ealle gesceafta, ic symble bigange,& me to him
gebidde.
 7.36.22. Þa wæs he se dema yrre geworden; cwæð him to:
Gif ðu wille þysses lifes gesælignysse mid us brucan, ne yld þu
þæt þu þam myclan godum mid us onsecge.
 7.36.24. Ða andswarede Sanctus Albanus: ða onsægdnysse, þa
ðe fram eow deoflum wæron agoldene, ne magon hi ðam underðeoddum
gefulltumian, ne heora lustas ne heora willan gefyllan.
 7.36.27. Ac gyt soþre is, swa hwylc man swa þissum onlicnyssum
& deofolgyldum ansægdnysse bereð, se forðam mede onfehð, þæt
is ecum tintregum helle wites.
 7.36.29. Ða se dema þas word gehyrde, ða wæs he mid miclum
wylme & yrre onstyred; het ða & bebead hraðe swingan &
tintregian ðone Godes andettere.
 7.36.32. Tealde & wende þæt he mid swinglan sceolde þa
beldu & þa anrednesse his heortan anescian, ða he mid wordum ne mihte.
 7.36.33. Ða he ða mid grimmum swinglum & tintregum wæced
wæs, & he ealle þa witu, ðe him man dyde, geþyldelice &
gefeonde for Drihtne abær & aræfnde.
 7.38.2. Þa se dema þæt ða oncneow & þa ongæt,
þæt he hine mid tintregum & mid swinglan oferswiðan ne mihte, ne
from þam bigonge ðære cristenan æfestnysse acyrran, þa het he hine
heafde beceorfan.
 7.38.6. Mid ðy he þa to deaðe gelæded wæs, þa com he
to swiðstremre ea, seo floweþ neah ðære ceastre wealle.
 7.38.7. & he geseah ðær micle menigo monna
æghwæðeres hades; & wæron missenlicræ yldo & getincge
men.
 7.38.9. Seo menigo monna butan tweon mid godcundre onbryrdnysse
wæs geciged to þenunge ðæs eadigan martyres.
 7.38.10. & hi swa ðæs streames brycge abysgade wæron
þæt hi hwene ær æfenne oferfaran ne mihten; &, neah ðon eallum
utagangendum, þæt se dema butan ðenunge abad on þære ceastre.
 7.38.13. And ða Sanctus Albanus, on ðam wæs byrnende
wilsumnes modes, þæt he recenust to þrowunge become, eode ða to
þære burnan þe ic ær sæde, & his eagan ahof upp to heofonum,
þa sona adrugode se stream & beah for his fotum, swa þæt he mihte
dryge ofergangan.
 7.38.18. Þa ðis wundor ða geseah betwuh oðre se sylfa
cwellere ðe hine slean sceolde, þa wæs he sona mid godcundre
onbryrdnysse innan monad, þæt he wearp þæt sweord onweg þæt he
on handa hæfde, & him to fotum feoll.
 7.38.21. & he geornlice bæd & wilnade, þæt he mid
ðone martyr oððe for hine þrowian moste, ðe he ær slean sceolde.
 7.38.23. Ða wæs þes man ðurh Godes gyfe of ehtere geworden
soðfæstnesse freond ond Cristes geleafan.
 7.38.24. And þa astah se arwurðesta Godes andettere mid þa
menigeo on þa dune upp, seo wæs ða tidlice grene & fæger &
mid misenlicum blostmum wyrta afed & gegyred æghwyder ymbutan.
 7.38.27. Wæs þæt þæs wyrðe, þæt seo stow swa
wlitig & swa fæger wære, þe eft sceolde mid þy blode ðæs
eadigan martyres gewurðad & gehalgod weorþan.
 7.38.30. On þysse dune ufanweardre bæd Sanctus Albanus fram
Gode him wæter seald beon to sumre his þenunge.
 7.38.31. & þa sona hraðe beforan his fotum wæs wyl upp
yrnende, þæt ealle menn ongytan mihtan, þæt ðæt wæter to his
þenunge sended wæs, þe he ær to Gode wilnade.
 7.38.34. & nu seo wylle & þæt wæter, gefylledre
wilsumnesse & ðære ðenunge þæs eadigan martyres wæs
forlætende ða cyþnysse þære ðenunge, & hwearf eft to
gecynde.
 7.40.2. Wæs seo stow hwæthwugu on healfre mile fram þære
ceastre wealle, & fram þære burnan þe he ær drigum fotum
ofereode.
 7.40.4. Ðær wæs þa heafde beslagen se strengesta martyr
Sanctus Albanus, & þær he onfeng beah & sige eces lifes, þone
ylcan sige God behet eallum þam ðe hine lufian wyllað.
 7.40.7. Ac se cwellere, se ðe his arlease handa aðenede ofer
þone arfæstan sweoran ðæs martyres & his heafod of asloh, ne
wæs he forlæten þæt he ofer him deadum gefege: ac him ða eagan of
his heafde ascuton & ætgædere mid þæs martyres heafde on
eorðan feollan.
 7.40.11. Ða wæs eac swylce heafde beslegen & gemartyrad se
mon, se ðe wæs ær ðon mid þam uplican mihte geðread, þæt he
wiðsoc þæt he ðone Godes andettere sloge.
 7.40.13. Be þam ðonne cuð is, þeah ðe he mid wætere
fulluhtes bæþes aþwegen ne wære, þæt he wæs hwæðere mid
þy bæðe his blodes geclænsad & ðæs heofonlican rices wyrðe
geworden.
 7.40.16. Ða wæs se dema æfter ðyssum mid þa neownysse
swa monigra heofonlicra wundra swyþe gedrefed & gefyrhted, het þa sona
blinnan fram ehtnysse cristenra manna, & ongan arweorþian ða þrowunge
þara haligra martyra, þurh ða he ær wende þæt he hi acyrran
meahte fram æfestnysse þæs cristenan geleafan.
 7.40.21. Wæs he þrowigende se eadiga Albanus ðy teoðan
dæge Kalendarum Iuliarum neah ðære ceastre, ðe Romane heton
Uerolamium, seo nu fram Angelðeode Werlameceaster oþþe Wæclingaceaster
is nemned.
 7.40.24. Ða wæs sona æfter þon þæt smyltnes com
cristenra tida, þæt ðær wæs cyrice geworht & getimbrad
wundorlices geweorces & his þrowunge & martyrdome wyrþe.
 7.40.27. On ðære stowe nu soðlice oð ðysne andwardan
dæg untrumra manna hælo & wyrcnes heofonlicra mægena gelomlice
beoð mærsade, & monigfealde wundra gelimpað.
 7.40.30. Wæron eac swylce þrowiende on ða tid Aaron &
Iulilius, þa wæron burhwarumen on Ligeceastre, & eac oðre monige
æghwæðeres hades on missenlicum stowum, ða wæron missenlicum
cwealmnyssum ðreste & ungeheredre leoma toslitnysse wundade.
 7.42.1. Fulfremede compe heora sawle to gefean sendon þære
upplican ceastre heofona rices wuldres.
 8.42.3. And þæs ðe þa seo costnung ðære ehtnesse
gestilled wæs, þa wæron forðgongende þa cristenan men & ða
geleafsuman, þa þe hi ær on ða frecnan tid þære ehtnysse on wudum
& on westenum & scræfum hi hyddon & digledon.
 8.42.6. & hi ða edniwedon Godes cyricean þa ðe ær
toworpene wæron, & eac cyricean timbredon & halgodon þam halgum
martyrum, & heora stowe bræddon & weorðodon, swa swa sigefæst
tacon, & symbeldagas mærsedan; & þa godcundan geryno clænan
muðe & clænre heortan halgedon & fremedon.
 8.42.11. Þeos sibb awunade on Cristes cyrican, ða þe on
Brytene wæron, oð ða tide þe se Arrianisca gedweolda aras.
 8.42.13. Ðyssum tidum Constantinus, se be Diocletiane lyfgendum
Gallia rice & Ispania heold & rehte, wæs se mon monðwære &
for weorulde god ferde he forð on Breotone.
 8.42.15. & Constantinus his sunu þam godan casere, se wæs
of Elena þam wife acenned, his rice forlet.
 8.42.17. Writeð Eutropius þæt Constantinus se casere wære
on Breotone acenned, & æfter his fæder to rice feng.
 8.42.18. Þæs cyninges tidum se Arrianisca gedwola wæs
upcumen; & þæt deadbærende attor his getreowleasnysse, nalæs
þæt on eallum middangeardes cyricum þæt he stregde, ac hit eac swylce
on þis ealond becom.
 8.42.22. Se gedweola wæs on þam Nyceaniscan sinoþe
geniðerad & afylled on Constantinus dagum.
 9.42.24. Ða wæs ymb feower hund wintra & seofone æfter
Drihtnes menniscnysse; feng to rice Honorius casere, se wæs feorða eac
feowertigum fram Agusto þam casere twam gearum ær Romaburh abrocen &
forhergad wære.
 9.42.27. Seo hergung wæs þurh Alaricum Gotena cyning
geworden.
 9.42.28. Wæs Romaburh abrocen fram Gotum ymb þusend wintra
& hundteontig & feower & syxtig ðæs þe heo geworht wæs.
 9.44.2. Of þære tide Romane blunnun ricsian on Breotene.
 9.44.3. Hæfdon hi Breotona rice feower hund wintra &
þæs fiftan hundseofontig, ðæs ðe Gaius, oðre naman Iulius, se
casere þæt ylce ealond gesohte.
 9.44.5. & ceastre & torras & stræta & brycge on
heora rice geworhte wæron, þa we to dæg sceawian magon.
 9.44.6. Eardædon Bryttas binnan þam dice to suðdæle, þe
we gemynegodon þæt Seuerus se casere het þwyrs ofer þæt ealond
gedician.
 9.44.9. Þa ongunnan twa ðeoda Pyhtas norðan & Scottas
westan hi onwinnan & heora æhta niman & hergian; & hi fela geara
yrmdon & hyndon.
 9.44.11. Ða on ðære unstilnysse onsendon hi ærendwrecan
to Rome mid gewritum & wependre bene: him fultumes bædon, & him
gehetan eaðmode hyrnysse & singale underþeodnysse, gif hi him
gefultumadon þæt hi mihton heora fynd oferwinnan.
 9.44.14. Ða onsendan hi him mycelne here to fultume.
 9.44.15. & sona þæs ðe hi on þis ealond comon, þa
compedon hi wið heora feondum, & him mycel wæl ongeslogan, & of
heora gemærum adrifon & aflymdon.
 9.44.18. & Lærdon þæt hi fæsten worhtan him to
gebeorge wið heora feondum: & swa mid mycele sige ham foran.
 9.44.20. Ða þæt ða ongeaton ða ærran gewinnan
þæt se Romanisca here wæs onweg gewiten, ða coman hi sona mid
sciphere on heora landgemæro, & slogan eall & cwealdon þæt hi
gemetton; & swa swa ripe yrð fortreddon & fornamon, & hi mid
ealle foryrmdon.
 9.44.23. And hi ða eft sendon ærendracan to Rome &
wæpendre stefne him fultumes bædon, þæt þæt earme eðel mid
ealle ne fordiligad ne wære, ne se nama ðære Romaniscan þeode, se
ðe mid him swa lange scean & bryhte, fram fremdra ðeoda
ungeþwærnesse fornumen & fordilgad beon sceolde.
 9.44.28. Þa wæs eft here hider sended, se wæs cumende on
ungewenedre tide on herfeste: & hi sona wið heora feondum gefuhtan, &
sige hæfdan, & ealle ða ðe þone deað beswician myhtan ofer
ðone sæ norð aflymde, þa ðe ær ælce geare ofer ðone sæ
hloðedon & hergedon.
 9.44.32. Ða gesægdon Romane on an Bryttum þæt hi no ma ne
mihton for heora gescyldnysse swa gewinnfullicum fyrdum swencte beon.
 9.44.34. Ac hi manedon & lærdon þæt hi him wæpno
worhton & modes strengðo naman þæt hi compedon & wiðstodan
heora feondum.
 9.46.2. & hi him ða eac to ræde & to frofre fundon,
þæt hi gemænelice fæsten geworhten him to gescyldnesse, stænene
weal rihtre stige fram eastsæ oð westsæ, þær Seuerus se casere iu
het dician & eorðwall gewyrcan: ðone man nu to dæg sceawian mæg
eahta fota bradne & twelf fota heanne.
 9.46.6. Swylce eac on þæs sæs waroþe to suðdæle,
þanon ðe hi sciphere on becom, torras timbredon to gebeorghe ðæs
sæs.
 9.46.8. Ða sona þæs ðe þis fæsten geworht wæs,
ða sealdon hi him bysne monige, hu hi him wæpen wyrcean sceoldan, &
heora feondum wiðstondan.
 9.46.10. & hi ða grettan & him cyðdan þæt hi
næfre ma hi secan woldan; & hi sigefæste ofer sæ ferdon.
 9.46.12. Ða þæt þa Pehtas & Scottas geacsedon,
þæt hi ham gewitene wæron, & eac þæt hi hider no eft ma hi
secan ne woldan, þa wæron hi ðe baldran gewordene, & sona ealne
norðdæl ðysses ealondes oð ðone weall genoman & gesetton.
 9.46.15. Wið þyssum stod on þam fæstene ufanweardum se
earga feða Brytta & þær forhtigendre heortan wunode dæges &
nihtes.
 9.46.17. Þa sohtan heora gewinnan him sarwe & worhton him
hocas, & mid þam tugan hi earmlice adun of þam wealle.
 9.46.19. & hi wæron sona deade, swa hi eorðan gesohtan.
 9.46.20. Hig þa forlættan þone wall & heora burh, &
flugan onwæg: & heora gewinnan hi ehtan & slogan, & on wæll
fyldon.
 9.46.21. Wæs þis gefeoht wælgrimre & strengre eallum
þam ærgedonum.
 9.46.22. Forðon swa swa sceap from wulfum & wildeorum beoð
fornumene, swa þa earman ceasterwaran toslitene & fornumene wæron fram
heora feondum, & heora æhtum benemde & to hungre gesette.
 10.46.26. Ða wæs ymb feower hund wintra & þreo &
twentig þære Drihtenlican menniscnysse; Theodosius casere æfter Honorie
rice onfeng, & þæt hæfde syx & twentig wintra.
 10.46.28. Se wæs fifta eac feowertigum fram Agusto þam
casere.
 10.46.29. Þæs caseres rices ðy eahteþan geare Palladius
biscop wæs ærest sended to Scottum, þa ðe on Crist gelyfdon, fram
þam biscope þære Romaniscan cyricean, Celestinus wæs haten.
 10.48.1. Swylce eac his rices þy ðriddan geare eac twentigum
Aetius wæs haten mære man; se wæs iu ær heah ealdorman, & þa
wæs þriddan siðe consul & cyning on Rome.
 10.48.3. To þysum ða þearfendan lafe Brytta sendon
ærendgewrit; wæs se fruma þus awriten: Ettio ðriga cyninge: Her is
Brytta geong & geomerung.
 10.48.5. & on forðgeonge þæs ærendgewrites þus hi
heora yrmðo arehton: Us drifað þa ellreordan to sæ; wiðscufeð us
seo sæ to þam ællreordum: betwih him twam we þus tweofealdne deað
þrowiað, oððe sticode beoð oððe on sæ adruncene.
 10.48.9. Ðeah ðe hi þas ðing sædon, ne mihton hi
nænigne fultum æt him begitan, forþon on ða ylcan tid he wæs
abysgad mid hefigum gefeohtum wið Blædlan & Atillan Huna cyningum.
 11.48.13. Swylce eac þissum tidum com mycel hungor on
Constantinopolim Creca ealdorburh: & sona wol wæs æfterfyligende.
 11.48.14. Ge eac monige weallas mid seofon & fiftegum torran
gehruron & gefeollan: & swylce eac monige oðre ceastre tohrorene
wæron.
 11.48.16. & se hunger & se wolberenda stenc þære lyfte
monige þusendo monna & neata fordilgade & fornam.
 11.48.19. Com se foresprecena hungur eac swylce hider on Bryttas
& hi to ðon swyþe wæhcte, þæt heora monige heora feondum on
hand eodan; & gyt ma wæs þe þæt don ne wolde: ac, þa him ælc
mennisc fultum blonn, þæt hi ma on godcundne fultum getreowodan.
 11.48.22. & þa ongunnan ærest wið heora fynd feohtan,
þa þe monige gear ær hi onhergedon & hleoðedon.
 11.48.24. & hi him ða micel wæl ongeslogan, & hi ham
bedrifan, & sige ahton.
 11.48.25. Æfter þyssum com god gear, & swa eac micel
genihtsumnys wæstma on Breotone lond, swa nænig æfteryldo syððan
gemunan mæg.
 11.48.27. Mid þy ða ongon firenlust weaxan; & sona wol
ealra monna somod gehradode, þæt wæs wællhreownysse &
soðfæstnysse feoung, & seo lufu liges & leasunge.
 11.48.29. & nalæs þæt an þæt ðas ðing dyden
weoruldmen, ac eac swylce þæt Drihtnes eowde, & his hyrdas.
 11.48.31. & hi druncennesse & oferhydo & geciide ond
geflite & æfeste & oðrum mannum þysses gemetes wæron heora
swiran underþeoddende, onweg aworpenum Cristes geoce þam leohtan &
þam swetan.
 11.50.2. Betwih ðas þing þa com semninga mycel wol & grim
ofer ða gehwyrfdon modes menn.
 11.50.3. & se on hrærdnesse swa mycele menigo heora fornom
& gefylde, þætte ða cwican no genihtsumedon þæt hi ða deadan
bebyrigdan.
 11.50.5. Ac hwæðere þa ðe lifigende wæron for ðam ege
þæs deaðes noht þon sel woldan, ne fram heora sawle deaðe acigde
beon ne mihton.
 11.50.7. Forðon nalæs æfter myclum fæce grimmre wræc
þa þære fyrenfullan þeode þæs grimman mannes wæs
æfterfyligende.
 11.50.9. Þa gesomnedon hi gemot & þeahtedon &
ræddon, hwæt him to donne wære, hwær him wære fultum to secanne
to gewearnienne & to wiðscufanne swa reðre hergunge & swa
gelomlicre þara norðþeoda.
 11.50.12. & þa gelicode him eallum mid heora cyninge,
Wyrtgeorn wæs haten, þæt hi Seaxna þeode ofer þam sælicum
dælum him on fultum gecygdon & gelaðedon.
 11.50.14. Þæt cuð is þæt þæt mid Drihtnes mihte
gestihtad wæs, þæt yfell wræc come ofer ða wiþcorenan, swa on
þam ende þara wisena sweotolice ætywed is.
 12.50.17. Ða wæs ymb feower hund wintra & nigon &
feowertig fram ures Drihtnes menniscnysse, þæt Martianus casere rice
onfeng & VII gear hæfde.
 12.50.19. Se wæs syxta eac feowertigum fram Agusto þam
casere.
 12.50.20. Ða Angel þeod & Seaxna wæs gelaðod fram
þam foresprecenan cyninge, & on Breotone com on þrim myclum scypum;
& on eastdæle þyses ealondes eardungstowe onfeng þurh ðæs ylcan
cyninges bebod, þe hi hider gelaðode, þæt hi sceoldan for heora eðle
compian & feohtan.
 12.50.24. & hi sona compedon wið heora gewinnan, þe hi oft
ær norðan onhergedon; & Seaxan þa sige geslogan.
 12.50.26. Þa sendan hi ham ærenddracan & heton secgan
þysses landes wæstmbærnysse, & Brytta yrgþo.
 12.50.27. & hi þa sona hider sendon maran sciphere strengran
wighena; & wæs unoferswiðendlic weorud, þa hi togædere geþeodde
wæron.
 12.50.29. & him Bryttas sealdan & geafan eardungstowe
betwih him þæt hi for sibbe & hælo heora eðles campodon &
wunnon wið heora feondum, & hi him andlyfne & are forgeafen for heora
gewinne.
 12.52.2. Comon hi of þrim folcum ðam strangestan Germanie,
þæt of Seaxum & of Angle & of Geatum.
 12.52.4. Of Geata fruman syndon Cantware, & Wihtsætan;
þæt is seo ðeod þe Wiht þæt ealond oneardað.
 12.52.5. Of Seaxum, þæt is of ðam lande þe mon hateð
Ealdseaxan, coman Eastseaxan & Suðseaxan & Westseaxan.
 12.52.7. And of Engle coman Eastengle & Middelengle & Myrce
& eall Norðhembra cynn; is þæt land ðe Angulus is nemned, betwyh
Geatum & Seaxum; is sæd of þære tide þe hi ðanon gewiton oð
to dæge, þæt hit weste wunige.
 12.52.10. Wæron ða ærest heora latteowas & heretogan
twegen gebroðra Hengest & Horsa.
 12.52.11. Hi wæron Wihtgylses suna, þæs fæder wæs
Witta haten, þæs fæder wæs Wihta haten & þæs Wihta fæder
wæs Woden nemned, of ðæs strynde monigra mægða cyningcynn fruman
lædde.
 12.52.14. Ne wæs ða ylding to þon þæt hi heapmælum
coman maran weorod of þam ðeodum, þe we ær gemynegodon.
 12.52.16. & þæt folc, ðe hider com, ongan weaxan &
myclian to þan swiðe, þæt hi wæron on myclum ege þam sylfan
landbigengan ðe hi ær hider laðedon & cygdon.
 12.52.19. Æfter þissum hi þa geweredon to sumre tide wið
Pehtum, þa hi ær þurh gefeoht feor adrifan.
 12.52.20. & þa wæron Seaxan secende intingan & towyrde
heora gedales wið Bryttas.
 12.52.21. Cyðdon him openlice & sædon, butan hi him maran
andlyfne sealdon, þæt hi woldan him sylfe niman & hergian, þær hi
hit findan mihton.
 12.52.23. & sona ða beotunge dædum gefyldon: bærndon
& hergedon & slogan fram eastsæ oð westsæ; & him nænig
wiðstod.
 12.52.25. Ne wæs ungelic wræcc þam ðe iu Chaldeas
bærndon Hierusaleme weallas & ða cynelican getimbro mid fyre fornaman
for ðæs Godes folces synnum.
 12.52.27. Swa þonne her fram þære arleasan ðeode,
hwæðere rihte Godes dome, neh ceastra gehwylce & land forheregeode
wæron.
 12.52.29. Hruran, & feollan cynelico getimbro & anlipie:
& gehwær sacerdas & mæssepreostas betwih wibedum wæron
slægene & cwylmde: biscopas mid folcum buton ænigre are sceawunge
ætgædere mid iserne & lige fornumene wæron.
 12.52.33. & ne wæs ænig se ðe bebyrignysse sealde þam
ðe swa hreowlice acwealde wæron.
 12.54.1. & monige ðære earman lafe on westenum fanggene
wæron & heapmælum sticode.
 12.54.2. Sume for hungre heora feondum on hand eodon & ecne
þeowdom geheton, wiðþon þe him mon andlifne forgefe: sume ofer sæ
sarigende gewiton: sume forhtiende in eðle gebidon, & þearfende lif in
wuda & in westenum & in hean cleofum sorgiende mode symle dydon.
 12.54.7. Ond þa æfter þon þe se here wæs ham hweorfende
& heo hæfdon utamærede þa bigengan þisses ealondes, ða ongunnon
heo sticcemælum mod & mægen monian; & forðeodon of þæm
deaglum stowum, þe heo ær in behydde wæron, & ealra anmodre
geþafunge heofonrices fultomes him wæron biddende, þæt heo oð
forwyrd æghwær fordilgode ne wæron.
 12.54.12. Wæs in ða tid heora heretoga & latteow
Ambrosius, haten oðre noman Aurelianus.
 12.54.13. Wæs god mon & gemetfæst, Romanisces cynnes
mon.
 12.54.14. In þisses monnes tid mod & mægen Brettas
onfengon: & he heo to gefeohte forðgecegde & him sige geheht: &
heo eac on þam gefeohte þurh Godes fultom sige onfengon.
 12.54.17. & þa of þære tide hwilum Brettas, hwilum eft
Seaxan sige geslogon oð þæt ger ymbsetes þære Beadonescan dune,
þa heo micel wæl on Ongolcynne geslogon, ymb feower & feowertig wintra
Ongolcynnes cymes in Breotone.
 13.54.21. Ða wæs æfter forðyrnendre tide ymb fif hund
wintra & tu & hundnigontig wintra from Cristes hidercyme; Mauricius
casere feng to rice & þæt hæfde an & twentig wintra.
 13.54.23. Se wæs feorða eac fiftegum from Augusto.
 13.54.24. Ðæs caseres rices ðy teoðan geare Gregorius se
halga wer, se wæs on lare & on dæde se hehsta, feng to biscophade
þære Romaniscan cyrican & þæs apostolican seðles: &
þæt heold & reahte þreotteno ger & syx monað & tyn dagas.
 13.54.27. Se wæs mid godcundre inbryrdnesse monad þy
feowertegeðan geare þæs ylcan caseres, ymb fiftig wintra &
hundteontig Ongolcynnes hidercymes in Breotone, ðæt he sende Agustinum
& oðre monige munecas mid hine Drihten ondredende bodian Godes word
Ongolþeode.
 13.54.32. Þa hyrsumodon heo þæs biscopes bebodum to þæm
gemyngedan weorce, ond feran ongunnon & sumne dæl þæs weges gefaren
hæfdon, ða ongunnon heo forhtigan & ondredan him þone siðfæt,
& þohton þæt him wislicra & gehæledra wære, þæt heo
ma ham cerdon, þonne heo þa elreordan þeode & þa reðan & þa
ungeleafsuman, þara þe heo furðum gereorde ne cuþon, gesecan scolde.
 13.56.5. & þis gemænelice him to ræde gecuron.
 13.56.6. Ond þa sona sendon Agustinum to þæm papan, þone
þe him to biscope gecoren hæfde, gif heora lar onfongen wære, þæt
he scolde eaðmodlice for heo þingian, þæt heo ne þorfte in swa
frecne siðfæt & in swa gewinfulne & in swa uncuðe
elþeodignesse faran.
 13.56.10. Þa sende Sanctus Gregorius ærendgewrit him to, &
heo trymede & lærde in þam gewrite þæt heo eaðmodlice ferde in
þæt weorc þæs Godes wordes & getreowde in Godes fultum; &
þæt heo ne fyrhte þæt gewiin þæs siðfætes ne wyrgcweodulra
monna tungan ne bregde: ac þæt hi mid ealre geornfulnysse & mid Godes
lufan ða god gefremede þe hi þurh Godes fultum doon ongunnon: &
þæt hi wiston þæt ðæt micle gewin mare wuldor eces edleanes
æfterfyligde: & he ælmihtigne God bæd þæt he hi mid his gife
gescylde: & þæt he him seolfum forgeafe þæt he moste ðone
wæstm heora gewinnes in heofona rices wuldre geseon, forðon he gearo
wære in þam ylcan gewinne mid him beon, gif him lefnys seald wære.
 13.56.22. Ða wæs gestrangod Agustinus mid trymnysse þæs
eadigan fæder Gregorius mid ðam Cristes þeowum, ða þe mid him
wæron; & hwearf eft on þæt weorc Godes word to læranne & com
on Breotone.
 14.56.25. Ða wæs on þa tid Æðelbyrht cyning haten on
Centrice, & mihtig: he hæfde rice oð gemæro Humbre streames, se
tosceadeð suðfolc Angelþeode & norðfolc.
 14.56.27. Þonne is on eastewardre Cent mycel ealand Tenet,
þæt is syx hund hida micel æfter Angelcynnes æhte.
 14.56.29. Þæt ealond tosceadeð Wantsumo stream fram þam
togeþeoddan lande.
 14.56.30. Se is þreora furlunga brad: & on twam stowum is
oferfernes, & æghwæþer ende lið on sæ.
 14.58.1. On þyssum ealande com upp se Godes þeow Agustinus
& his geferan; wæs he feowertiga sum.
 14.58.3. Noman hi eac swylce him wealhstodas of Franclande mid, swa
him Sanctus Gregorius bebead.
 14.58.4. & þa sende to Æþelbyrhte ærenddracan &
onbead, þæt he of Rome come & þæt betste ærende lædde;
& se þe him hyrsum beon wolde, buton tweon he gehet ecne gefean on
heofonum & toweard rice butan ende mid þone soþan Gode & þone
lifigendan.
 14.58.8. Ða he þa se cyning þas word gehyrde, þa het he hi
bidan on þæm ealonde, þe hi upp comon: & him þider hiora þearfe
forgeafon, oð þæt he gesawe hwæt he him don wolde.
 14.58.11. Swylce eac ær þam becwom hlisa to him þære
cristenan æfestnesse, forþon he Cristen wif hæfde, him gegyfen of
Francena cyningcynne, Byrhte wæs haten.
 14.58.13. Þæt wif he onfeng fram hyre yldrum þære
arednesse, þæt hio his leafnesse hæfde þæt heo þone þeaw
þæs Cristenan geleafan & hyre æfestnesse ungewemmedne healdan moste
mid þy biscope, þone þe hi hyre to fultome þæs geleafan sealdon,
þæs nama wæs Leodheard.
 14.58.18. Ða wæs æfter monegum dagum, þæt se cyning
com to þam ealonde, & het him ute setl gewyrcean; & het Agustinum mid
his geferum þider to his spræce cuman.
 14.58.21. Warnode he him þy læs hie on hwylc hus to him
ineodan; breac ealdre healsunge, gif hie hwylcne drycræft hæfdon þæt
hi hine oferswiðan & beswican sceolden.
 14.58.23. Ac hi nalæs mid deofulcræfte ac mid godcunde
mægene gewelgade coman: bæron Cristes rode tacen, sylfrene Cristes mæl
mid him & anlicnesse Drihtnes Hælendes on brede afægde &
awritene, & wæron haligra naman rimende, & gebedo singende; somod
for hiora sylfra ecre hælo & þara þe hi to comon to Drihtne
þingodon.
 14.58.27. Þa het se cyning hie sittan, & hie swa dydon; &
hi sona him lifes word ætgædere mid eallum his geferum, þe þær
ætwæron, bodedon & lærdon.
 14.60.1. Þa ondswarede se cyning & þus cwæð: Fæger
word þis syndon & gehat þe ge brohtan & us secgað.
 14.60.2. Ac forðon heo neowe syndon & uncuðe, ne magon we
nu gen þæt þafian, þæt we forlæten þa wisan, þe we longre
tide mid ealle Ongolþeode heoldon.
 14.60.4. Ac forðon þe ge hider feorran elþeodige cwomon ond,
þæs þe me geþuht is & gesewen, þa þing, ða ðe soð &
betst gelefdon, þæt eac swilce willadon us þa gemænsuman, nellað we
forðon eow hefige beon.
 14.60.8. Ac we willað eow eac fremsumlice in gestliðnesse
onfon, & eow ondlifen sellan & eowre þearfe forgifan.
 14.60.9. Ne we eow beweriað þæt ge ealle, ða þe ge
mægen, þurh eowre lare to eowres geleafan æfæstnisse geðeode &
gecyrre.
 14.60.11. Þa sealde se cyning him wunenesse & stowe in
Cantwara byrig, seo wæs ealles his rices ealdorburg, ond swa swa he geheht,
him ondlifen forgeaf & weoruldþearfe; ond eac swylce leafnesse sealde,
þæt heo mosten Cristes geleafan bodian & læran.
 14.60.15. Is þæt sægd, þa heo ferdon & nealehton to
ðære ceastre, swa swa heora þeaw wæs, mid þy halgan Cristes mæle
& mid onlicnesse þæs miclan cyninges usses Drihtnes Hælendes
Cristes, þæt þeosne letaniam & ontemn gehleoðre stefne sungon:
<foreign>Deprecamur te, Domine, in omni misericordia tua ut auferatur furor tuus, et
ira tua a ciuitate ista et de domo sancta tua quoniam peccauimus.</foreign>
 15.60.22. Ða wæs sona ðæs þe heo inneodon in þa
eardungstowe þe him alyfed wæs in þære cynelecan byrig, ða gunnon
heo þæt apostolice lif þære frymðelecan cyrcan onhyrgan, þæt
is, in singalum gebedum & in wæccum & in fæstenum Drihtne
þeodon; & lifes word, þæm heo meahton, bodedon & lærdon, ond
eall þing þisses middangeardes swa fremde forhogodon: ða þing aan, ða
ðe hire ondleofne nedþearfleco gesewen wæron, heo onfengon from þæm
þe heo lærdon.
 15.60.28. Æfter þon þe heo lærdon, heo sylfe þurh all
lifdon, ond heo hæfdon geara mod þa wiðerweardan ge eac swylce deað
sylfne to þrowianne for ðære soðfæstnesse, þe hy bodedon &
lærdon.
 15.60.30. Ne wæs þa elding þætte monige gelefdon &
gefulwade wæron; wæron wundriende þa bilwitnesse þæs
unsceðþendan lifes & swetnesse heora, þære heofonlican lare.
 15.62.2. Wæs bi eastan þære ceastre welneah sumo cirice in
are Sancti Martini geo geara geworht, mid þy Romani þa gyt Breotone
beeodon; in þære cirican seo cwen gewunade hire gebiddan, þe we ær
cwædon þæt heo Cristen wære.
 15.62.5. In þisse cyrican ærest þa halgan lareowas ongunnon
heo somnian & singan & gebiddan & mæssesong don & men
læran & fulwian, oð þæt se cyning to geleafan gecyrred wæs,
& maran leafnisse onfengon ofer eal to læranne & circan to
timbriganne & to betanne.
 15.62.10. Þa gelamp þurh Godes gife, þæt se cyning eac
swylce betuh oþre ongon lustfullian þæt clænoste lif haligra mid
heora þam swetestan gehatum.
 15.62.12. Ond heo eac getrymedon, þæt þa soð wæron, mid
monigra heofonlicra wundra æteownesse; & he þa gefeonde wæs
gefulwad.
 15.62.14. Þa ongunnon monige dæghwamlice efstan & scyndan
to gehyranne Godes word; & hæðenesse þeaw forleton & to
ðære annesse hy geþeoddan þurh geleafan þære halgan Cristes
cirican.
 15.62.16. Þara geleafan & gehwyrfednesse is sægd þæt
se cyning swa wære efnblissende, þæt he nænne hwæðre nydde to
Cristes geleafan, ac ða ðe to geleafan & to fulwihte cerdon, þæt
he þa inwordlicor lufode, swa swa hy wæron him efnceasterwaran þæs
heofonlican rices.
 15.62.21. Forðon he geleornode from his lareowum & fram þam
ordfruman his hælo, þætte Cristes þeowdom sceolde beon wilsumlic,
nales geneðedlic.
 15.62.23. Ond he þa se cyning geaf & sealde his lareowum
gerisne stowe & setl heora hade in his aldorbyrig, & þær to sealde
heora nydðearfe in missenlicum æhtum.
 16.62.26. Betweoh ðas ðing þa se halga wer Agustinus ferde
ofer sæ, & com to Arela þære ceastre; & from Otherio þam
ærcebiscope þære ilcan ceastre æfter hæse & bebode þæs
eadigan fæder Sancte Gregorii wæs gehalgod ercebiscop Ongolþeode.
 16.62.29. & eft hwearf & ferde to Breotone; & sona
sende ærendwrecan to Rome, þæt wæs Laurentius mæssepreost &
Petrus munuc, þæt heo scoldan secgan & cyþan þam eadigan biscope
Sancte Gregorii, þætte Ongelþeod hæfde onfongen Cristes geleafan
& þætte he to biscope gehalgad wære: swylce eac be monegum socnum
& frigenessum, þa ðe him nedþearflice gesegen wæron, his
geþeahte wæs biddende.
 16.64.4. Ond he sona þara gerisne andsware onsende.
 16.64.6. <foreign>INTERROGATIONES SANCTE AGUSTINI ARCHIEPISCOPI ET
RESPONSIONES SANCTI GREGORII PAPAE URBIS ROMANORUM</foreign>.
 16.64.6. <foreign>Interrogatio I.</foreign>
 16.64.6. Ærest bi biscopum, hu hy mid heora geferum drohtian
& lifgan sculon?
 16.64.7. Oðþo in þam lacum geleafsumra, þe heo to wigbedum
& to Godes cirican bringað, hu monige dælas þara beon scyle?
 16.64.8. Ond hu biscop in cirican don scyle?
 16.64.10. <foreign>Responsio.</foreign>
 16.64.10. Cwæð he: þæt halige gewrit þæt cyðeð,
þæt me nis tweo þæt þu gearwe const, ond synderlice þæs eadgan
Paules epistola þone he wrat to Timotheo, in þam he hine geornlice tydde
& lærde, hu he in Godes huse drohtian & don scolde.
 16.64.13. Þonne is þeaw þæs apostolican seðles, þonne
heo biscopas halgiað, þæt him bebodu sellað, ond þætte ealles
þæs ondlifenes, þe him gegonge, feower dælas beon scyle, an ærest
biscope & his heorode for feorme & onfongnesse gæsta & cumena,
oðer dæl Godes þeowum, þridda þearfum, se feorða to edneowunge
& to bote Godes ciricum.
 16.64.18. Ac forðon þin broðorlicnes is in mynstres regolum
getyd & gelæred, ne scealt þu hwæþre sundor beon from þinum
geferum in Ongolcircan , seo nu gen neowan is becumen & gelæded to Godes
geleafan.
 16.64.21. Þas drohtunge & þis liif þu scealt gesettan,
þætte in fruman þære acennendan cirican wæs ussum fædrum, in
þæm nænig heora, of þam þe heo ahton, owiht his beon onsundrad
cwæð/, ac him eallum wæron eall gemæno.
 16.64.25. Gif þonne hwylce preostas & Godes þeowas synd
butan halgum hadum gesette, þa ðe heo from wiifum ahabban ne mæge, nimen
heom wiif & heora ondleofone utan onfongen.
 16.66.1. Forðon bi ðæm ilcum fædrum, bi ðæm we
foresprecende wæron, awriten is, þæt heo wæren todælende heora
weoruldgood syndrigum monnum, swa æghwylcum þearf wæs.
 16.66.3. Swylce eac be heora ondlifne is to þencenne & to
foreseonne, þæt heo godum þeawum lifgen under ciriclecum regole &
sealmas to singenne & wæccan to bigongenne, & from eallum
unalyfednessum heora heortan & tungan & lichoman Gode ælmihtegum
clæne healden.
 16.66.7. Þæm lifiendum þonne in gemænum life hwæt is
us to sprecenne, hu heo heora ælmessedæle oðþe gestliðnesse bigonge
& mildheortnesse fyllen?
 16.66.9. Mid þy eall, þætte ofer bið to lafe on heora
weoruldspedum, arfæstum & godum is to reccenne & to sellenne, swa
swa ealra magister Drihten Crist lærde & cwæð: <foreign>Quod superest, date
elemosynam et ecce omnia munda sunt vobis:</foreign> ðætte ofer seo & to lafe,
sellað ælmesse, & eow beoð eal clæno.
 16.66.15. <foreign>INTERROGATIO II.</foreign>
 16.66.15. Mid þy an geleafa is & seondon missenlice gewunan
ciricena, oðer gewuna is mæssesonga in þære halgan Romaniscan cirican
& oðer is hæfd in Gallia rice.
 16.66.18. <foreign>RESPONSIO.</foreign>
 16.66.18. Ðu seolfa const þeaw & gewunan þære
Romaniscan cirican in þære þu afeded wære.
 16.66.19. Ac me nu þynceð & bet licað, þætte swa
hwæt swa þu oðþo in Romana cirican oðþo in Gallia oðþo in
hwylcre oðerre hwæt þæs gemætte, þætte ælmeahtegum Gode ma
licie, þæt þu bihygdelice þæt geceose ond in Ongolðeode cirican
fæstlice to healdenne gesette, seo nu gena is neowu in geleafan.
 16.66.24. Forðon ne seondon to lufienne þa wiisan fore stowum,
ac fore godum wisum stowe seondon to lufienne.
 16.66.25. Forþon of syndrigum ciricum gehwylcum þa ðu
æfest & good & riht geceose, þa ðu togædre gesomna, & on
Ongolþeode mod in gewunan asete.
 16.66.28. <foreign>INTERROGATIO III.</foreign>
 16.66.28. Ic þec halsio, hwylc wiite sceal þrowian, swa hwylc
swa hwæthugu of cirican þurh stale ut abrygdeð?
 16.68.1. <foreign>RESPONSIO.</foreign>
 16.68.1. Ðis mæg geþencan þin broðorlicnes of þæs
þeofes hade, hu he geriht beon mægge.
 16.68.2. Forðon sume syndon þa ðe habbað woruldspede &
hwæðre stale fremmað, sume seondon þa þe in þisse wiisan þurh
wæðelnesse agyltað.
 16.68.4. Forðon is ned þætte sume mid woningum sume
þearlicor, sume liðelecor, synd gerehte.
 16.68.5. Ond þeah ðe þæt wiite hwene heardor &
strongor don sy, þonne is hit of lufan to donne, nales of welme ne of
hatheortnesse.
 16.68.7. Forðon þæm menn þurh þa þrea þis bið
gegearwod, þæt he ne sy seald þæm ecan fyrum helle tintreges.
 16.68.9. Forþon þys gemete we sculon men þreagean, swa swa
ða goodan fædras gewuniað heora flæslecu bearn, þa heo for heora
synnum þreageaþ & swingað; ond hwæðre þa seolfan, þe heo mid
þam wiitum þreagað & swencað, lufiað eac & wilniað him to
ærfeweardum to habbenne; & heora weoruldgod, þa heo agan, him
healdað þa ðe heo geare gesegene beoð eahtan & witnian.
 16.68.15. Forðon seo lufu is a in þæm moode to haldanne,
& hit þæt gemet þara þrea dihtað & findeð, swa ðætte
þæt mod buton rihtum regole allinga nowiht deð.
 16.68.17. Eac swylce þu toætectest in þinre frignesse, hu
ða þing mon geldan sceolde, þa ðe mid stale of cirican afyrred
wære.
 16.68.19. Ac feor þæt la sy, þætte Godes cirice mid
æteacnesse onfo, þæt heo gesegen bið of eorðlicum þingum
anforlæten, & heo bi idlum þingum weoruldgestreon sece.
 16.68.22. <foreign>INTERROGATIO IIII.</foreign>
 16.68.22. Hwæðer moton twegen æwe gebroðor twa geswustor
in gesinscipe onfon, þa ðe beoð feorr heora cneorisse from him acende?
 16.68.24. <foreign>RESPONSIO.</foreign>
 16.68.24. Ðis mot beon swa; & eallum gemetum þæt is
alyfed.
 16.68.24. Forðon nis ower gemeted in halgum bocum, þætte
þisse frignesse wærword sy gesegen.
 16.68.27. <foreign>INTERROGATIO V.</foreign>
 16.68.27. Oð hwelce cneorisse sculon cristne men mid heora
mægum him betweohn in gesinscipe geþeodde beon?
 16.68.28. & steopmodrum & broðorwiifum ac þæt alyfed
is, þæt heo moten in gesinscipe gegadrode beon?
 16.70.3. <foreign>RESPONSIO.</foreign>
 16.70.3. Cwæð he: sum eorðlic æ in þære Romaniscan
cynnewisan forlæteð, þætte oððe broðor oðþe sweostor
oððe twegra gebroðra bearn oððe twegea gesweostra sunu & dohtor
gemengde wæren in gesinscipe.
 16.70.6. Ac we þæt cuðlice oncneowon & ongeton,
þætte þæt tuddur growan ne weaxan meahte of swylcum gesinscipe; ond
seo halige æ bewereð & forbeodeð þa scondlicnesse onwreon
mægsibba.
 16.70.9. Forðon is ned, þætte cristene men in þære
þriddan cneorisse oððe in þære feorðan him betweohn wifian scyle,
forþon seo æftere cneoris, þe we forecwædon, alle gemete is to
forbeorenne & to forlætenne.
 16.70.12. Hefig maan is & godfrecnis þæt mon hine menge
mid his steopmeder, forðon in Godes æ is awriten: <foreign>Turpitudinem patris tui
non reuelabis:</foreign> Ne onwreoh þu scondlicnesse þines fæder.
 16.70.15. Ac forðon þe awriten is: <foreign>Erunt duo in carne una:</foreign>
wer & wiif, heo tu beoð in anum lichoman, ono se ðe geðyrstigað
onwreon þa sceondlicnesse his steopmeder, seo an lichoma mid his fæder
wæs, hwæt se soðlice onwriið his fæder scondlicnesse.
 16.70.18. Swelce is eac bewered þæt mon hine menge wið his
broðorwiife, forðon þurh þa ærran geþeodnesse heo wæs geworden
his broðor lichoma.
 16.70.21. For þære wiisan eac swilce Iohannes se Baptista
wæs heafde becorfen & halige martirdome his liif geendade, þa he þam
cyninge sægde, þæt him alyfed nære þæt he his broðor wiif
brohte & hæfde.
 16.70.24. Ac forðon monige seondon on Ongolðeode, þa þe mid
þy heo þa gena in ungeleafsumnesse wæron, þissum maanfullum
gesinscipum wæron gemengde sægde ac heo seondon to monienne, nu heo to
geleafan cwomon, þæt heo ahebban heo from swylcum unrihtum, & ongyten
þætte þæt is hefig synn, ond him ondræden þone forhtiendan Godes
dom, þy læs heo for flæsclicre lufan tintrego ecre cwealmnisse onfoon.
 16.70.30. Ne seondon heo hwæðre for þisse wiisan to
biscergenne gemænsumnisse Cristes lichoman & blodes, þy læs on him
gesegen sy þa ðing onwrecen beon, in þæm heo þurh unwisnesse
gesyngodon ær fulwihtes bæðe.
 16.70.33. Forðon in þas tid seo halige cirice sumu þing
þurh welm receð, sumu þurh monþwærnesse aræfneð, sumu þurh
sceawunge ældeð, & swa abireð & ældeð, þætte oft
þæt wiðerworde yfel abeorende & ældend bewereð.
 16.72.4. Ealle, þa þe to Cristes geleafan becumað, seondon to
monienne, þæt heo nowiht swelces ne durron gefremman.
 16.72.5. Gif hwylc þonne ofer þæt gefremmen, þonne seondon
heo to bescyrienne Cristes lichoman & blodes.
 16.72.7. Forðon, swa swa bi þam monnum is hwæthwugu to
aræfnenne, þa ðurh unwisnesse synne fremmað, swa þonne is stronglice
to ehtenne, þa ðe him ne ondrædað weotonde syngian.
 16.72.10. <foreign>INTERROGATIO VI.</foreign>
 16.72.10. Gif micel feornis siiðfætes betweohn ligeð,
þætte bisceopas æþelice cuman ne magon, hwæðer mot biscop halgad
beon buton oðera biscopa ondweardnesse?
 16.72.13. <foreign>RESPONSIO.</foreign>
 16.72.13. Soðlice in Ongolcirican, in þære þu ana nu gena
eart biscop gemeted, ne meaht þu on oðre wisan biscop halgian buton oðrum
biscopum.
 16.72.15. Ac þe sculon of Gallia rice biscopas cuman, þa þe
æt biscopes halgunge in witscipe stonde.
 16.72.16. Forþon ne sceal biscopa halgung on oðre wisan weosan,
nemne in gesomnung & in gewitscipe þreora oðþe feower biscopa,
þæt heo fore his gehælde þæm ælmihtigan Gode ætgædre
heora bene & gebedo senden & geoten.
 16.72.20. <foreign>INTERROGATIO VII.</foreign>
 16.72.20. Hu sculon we don mid Gallia & Bretta biscopum?
 16.72.21. <foreign>RESPONSIO.</foreign>
 16.72.21. In Gallia biscopum ne sellað we þe ænge
aldorlicnesse, forþon þe fram þam ærran tidum minra foregengena
pallium onfeng se biscop in Areela þære byrig, þone we ne sculon
bescerian ne beneoman þære onfongnan aldorlicnesse.
 16.72.24. Ac gif þe foor gelimpe in Gallia mægðe, hafa ðu
mid þone ilcan biscop sprece & geþeahte hwæt to donne sy, oðþo
gif hwelc uncyste in biscopum gemette syn, hu þa gerehte & gebette beon
scylen.
 16.74.1. Ond gif wen sy, þæt he in strengo þeodscipes &
þrea to wlæc sy, þonne is he to onbærnenne & to gebetenne mid
þinre broðorlicnesse lufan, ond þætte he, þa ðe wiðerworde
seondon þære hæse & bebodum usses sceppendes, from biscopa þeawum
bewerge.
 16.74.5. Ne meaht þu deman Gallia biscopas buton heora agenre
aldorlicnesse, ac þu hy a scealt liðelice monigan & him æteawan
þinra godra weorca onhyrenesse.
 16.74.7. Alle Bretta biscopas we bebeodað þinre
broðorlicnesse, to ðon þætte unlærde seon gelærede, &
untrume mid þinre trymenisse syn gestrongade, & unrehte mid þinre
aldorlicnesse seon gerehte.
 16.74.11. <foreign>INTERROGATIO VIII.</foreign>
 16.74.11. Hwæðer sceal geeacnad wiif fulwad beon oðþe
æfter þon þe heo bearn cenneð?
 16.74.12. Oðþe æfter hu micelre tide mot heo in circan
gongan?
 16.74.13. Oðþo eac swylce þætte bearn þæt heo cende,
þy læs hit seo mid deaðe fornumen, æfter hu feola daga alefað him
þæm geryne onfoon fulwihtes bæðes?
 16.74.15. Oðþe æfter hu micelre tiide mot þæm wiife
hire wer in lichoman gegadrunge geþeoded beon?
 16.74.16. Oðþe gif wiif numen sy in monaðaðle gewunan,
hwæðer alefað hire in circan gongan oðþe þæm geryne onfoon
þære halgan gemænsumnesse?
 16.74.19. Oðþe se wer, se ðe his wiife gemenged bið,
ærþon he bibaðod sy, mot he in circan gongan oððe to ðæm geryne
þære halgan gemænsumnesse?
 16.74.21. All þas þing þære neowan ðeode Ongolcynnes in
Godes geleafan gedafenað cuð habban.
 16.74.23. <foreign>RESPONSIO.</foreign>
 16.74.23. Forhwon ne sceal þæt geeacnade wiif fulwad beon, mid
þy nis beforan Godes ælmihtiges eagum ænig synn wæstmbeorendes
lichoman?
 16.74.25. Forþon mid þy usse ealdras, þa ærestan men, in
neorxna wonge agylton, þa forluran hy rehte Godes dome þa undeaðlicnesse
, þe heo onfengon & in gescepene wæron.
 16.74.27. Ono hwæt þa se ilca ælmihtega God monna cyn
allinga adwæscan ne wolde for heora synne, he ða þæm menn
undeaðlicnesse onweg ahof ofer his synne, & hwæðre for fremsumnesse
his arfæstnesse him geheold wæstmbeorennisse tudres.
 16.76.1. Ono þætte þære menniscan gecynde of
ælmehteges Godes gefe gehealden wæs, hwelce rehte mæg þonne bewered
beon from gife þæs halgan fulwihtes?
 16.76.3. In þæm geryne, þe bið æghwylc synn grundinga
adwæsced, swiðe dyslic is þætte scyle þære godcundan gife
wiðcweden beon.
 16.76.5. Ðu frugne eac swylce, þonne wiif cennende wære,
æfter hu feola daga heo moste in circan gongan.
 16.76.6. Hwæt þu þæt seolfa leornadest in bebode
þære aldan cyðnesse, þætte fore wæpnedbearne heo sceolde heo
ahabban from Godes huses ingonge þreo & þritig daga, fore wiifcilde syx
& syxtig daga.
 16.76.9. Þæt is hwæðre to weotanne, þætte þæt
is on gastlicum geryne ongyten.
 16.76.10. Forþon þeah þe heo in þa ilcan tiid, þe heo
acenned hæbbe, Gode þoncunge to donne in circan gonge, ne bið heo mid
nænige synne byrðenne ahefigad.
 16.76.13. Forþon se willa þæs lichoman bið in synne, nales
þæt saar þære cennisse: in þæs lichoman gemengednesse bið
willa , þonne in þæs tudres forðlædnisse bið gooung & sar.
 16.76.15. Bi ðon þære ærestan meder ealles moncynnes
wæs cweden: <foreign>In dolore paries:</foreign> in saare þu cennest bearn.
 16.76.17. Ono gif we beweriað þæt acennende wiif, þæt
heo ne mot in circan gongan, hwæt we þonne þæt seolfe sar & wiite
hire in synne tellað.
 16.76.19. Fulwian þonne þæt cennende wiif oðþe þæt
bearn þæt þær acenned bið, gif heo syn þreade mid frecernisse
deaðes, ge heo in þa seolfan tiid þe heo cenneð ge þæt þær
acenned bið, nænige gemete is bewered.
 16.76.22. Forþon seo geofu þæs halgan gerynes, swa swa
lifgendum & þæm ongeotendum mid micle gesceade is to forseonne, swa
þonne, þæm þe se deað tobeotað, buton ænigre ældenne is to
gebeorenne & to gefremmenne, þy læs gif hwylc lytel ælding sy,
þætte ne mægge gemeted beon se ðe alesed si.
 16.76.27. To hire gerestscipe þonne hire wer ne sceal gongan,
ær þon þæt acennde bearn from meolcum awened sy.
 16.76.28. Ac unriht gewuna wel hwær is arisen betweoh
gesinhiwum, þætte wiif forhycgað heora bearn fedan, þa ðe heo
cennað, & heo oðrum wiifum to fedenne sellað.
 16.76.31. Þæt is þonne gesegen gemeted fore intingan
unforhæfdnisse anre, forþon, þonne heo ne willað ahabban from heora
werum, þætte heo forhycgað fedan þa ðe heo cennað.
 16.76.33. Ono þas wiif, þa ðe heora bearn of unrihtum gewunum
oðrum to fedenne sellað, nemne seo clæsnunge tiid forðgeleore, ne
sceolon heo heora werum gemengde beon.
 16.78.2. Þa þe þonne in gewunan monaðaðle numene beoð,
butan beorðres intingan, heo wæron bewered heora weorum gemengde beon, swa
ðætte seo halige æ mid deaðe slæhð, gif hwylc wæpnedmon
gongeð to monaðaðlium wiife.
 16.78.5. Hwæðre þæt wiif, mid þy heo þone gewunan
þrowað monaðaðle, ne sceal heo bewered beon þæt heo mote in circan
gongan; forðon seo oferflownis þæs gecyndes hire ne mæg in synne
geteled beon, & þurh þæt þe heo þurh nead þrowað, nis
þæt reht þæt heo sy bescyred from Godes circan ingonge.
 16.78.10. Hwæt we weotan & leorniað in Cristes bocum,
þætte þæt wiif, þe wæs þrowiende blodes flownisse, heo
eaðmodlice wæs cumende æfter Drihtnes bæce & gehran þæt
fæs his hrægles, & sona instæpe hire untrymnes onweg gewat &
heo wæs hal geworden.
 16.78.14. Ono nu þæt wiif in blodes flownesse geseted
hergendlice meahte Drihtnes hrægle gehrinan, forhwon þonne, se þe
blodryne þrowað monaðaðle, ne alefað hire in Drihtnes cirican
gongan?
 16.78.17. Ac þu cwist nu: Heo nedde hire untrymnesse þæt heo
Cristes hrægle gehrine; þas wiif, bi þæm we sprecað, gelomlic
gewuna getiið.
 16.78.19. Ono geþenc, broþor þu leofesta, þætte eal,
þe we þrowiað in þissum deaðlican lichoman, is of untrymnesse
þæs gecyndes rehte Godes dome geendebyrdad.
 16.78.21. Wæs æfter synne þæs ærestan monnes,
forðon hyngran, þyrstan, hatian, calan, wærigian, al þæt is of
untrymnesse þæs gecyndes.
 16.78.23. Ond hwæt elles is to secenne wið þæm hungre
nemne ondlifen, wið þurst drync, wið hæto celnis, wið cyle hrægl,
wið werignesse reste, wið untrymnesse lacedom secan.
 16.78.26. Hwæt wiifum heora monaðaðle blodes flownes bið
untrymnis.
 16.78.27. Ono nu þæt wiif wel geþyrstgade, þætte
Drihtnes hrægle in aðle geseted gehran, þætte anum untrumum hade
wæs forgifen, forhwon ne sceal þæt eallum wiifum beon forgyfen, þa
ðe mid uncyste heora gecyndes beoð geuntrumade.
 16.78.30. Swelce eac in þæm ilcum dagum ne sceal him bewered
beon þæm geryne onfon þære halgan gemænsumnesse.
 16.78.32. Gif þonne for micelre arwyrðnesse hwylc mon ne
geþyrstgað onfon, se is to herienne; ac gif he onfehð, nis he to
demenne.
 16.78.34. Forðon þara godra mooda & monna þeaw bið,
þæt heo þær hwilum synne ongeotað, þær þe syn ne bið,
& oft buton synne bið doen, þætte of synne cymeð: swa swa þæt
is, þonne us eac hyngreð, þæt we etað buton synne, & us þæt
wæs geworden of synne þæs ærestan monnes, þæt us eac hyngran
meahte.
 16.80.3. Forþon swa swa bi þæm aldan þeodscipe þa
utteran weorc wæron bihealden, swa in þæm neowan þeodscipe, nales swa
swiðe þætte utan doen bið, swa þætte innan þoht bið,
bihygdelice is behealden.
 16.80.7. Forþon, mid þy seo æ monig þing bewereð to
etanne, swa swa unclæne, hwæðre in godspelle Drihten cwæð: Nales
þætte ingongeð in muð monnan besmiteð, ac þa ðe utgongað of
muðe, þa seondan þe þone monnan besmiteð.
 16.80.10. & wene æfter þon wæs þæt areccende &
cwæð: Of heortan utgongað yfele geþohtas.
 16.80.11. Þær genihtsumlice is gesægd, þætte þæt
from þæm ælmihtegum Gode unclæne & besmiten æteawed bið in
weorce beon, þætte of wyrtruman besmitenes geþohtes & unclænes
acenned bið.
 16.80.14. Bi þon swelce Paulus se apostol cwæð: Eall bið
clæne clænum: þæm besmitenum & ungeleafsumum noht bið
clæne.
 16.80.16. & he sona se apostol þone intingan þære ilcan
besmitenesse wæs gesecgende, & æftercwæð: Forðon bismiten
syndon ge heora mod ge ingewitnis.
 16.80.19. Ono nu nu þæm mete ne bið clæne, þam þet
mod ne bið clæne, forhwon þonne þæt wiif þæt heo clæne mode
of gecynde þrowað, sceal hire in unclænnesse geteled beon?
 16.80.22. Se wer, se þe mid his agene wiife bið slæpende,
nemne he mid wætre aþwegen & bibaðod sy, ne sceal he in circan
gongan, ne, þeah þe he bibaðod si, sona mot ingongan.
 16.80.24. Forþon seo æ bibead þæm aldan Godes folce,
þætte se wer, se ðe wære his wiife gemenged, þæt he sceolde
wætre aðwegen & bebaðad beon, & ær sunnan setlgonge ne moste
in heora gesomnunge ingongan.
 16.80.27. Þæt hwæðre mæg gastlice ongyten beon;
forþon wer bið wiife gemenged, þonne unalyfedre willunge monnes mood in
geþohte þurh lustfulnesse bið geþeoded.
 16.80.30. Forþon, nemne ær þæt fyr þære unrehtan
willunge from þam mode acolie, ne sceal he hine wyrðne telgan broðra
& Godes þeowa gesomnunge, seðe hine gesiið hefigadne beon þurh
yfelnesse unrehtes willan.
 16.80.33. Þeah þe bi þisse wisan missenleco cynn monna
missenlice ongete & halde, hwæðre symble wæs Romana gewuna from
heora yldrum æfter gemængnisse agenes wiifes , þæt heo clæsnunge
bæðes & þweales sohton, & from cirican ingonge hwylchwugu fæc
arwyrðlice ahabban.
 16.82.3. Þeah þe we þas þing cweðe, ne tellað we synne
weosan gesinscipe; ac forðon seo alefde gemængnis wiifes buton willan
þæs lichoman ne mæg beon, from ingonge þære halgan stowe is to
ahaabbenne; forðon se seolfa willa nænge þinga buton synne beon mæg.
 16.82.7. Ne wæs acenned of unrehthæmde ne þurh dyrne
forlegenesse, ac acenned wæs of ælicum gesinscipe, se ðe cwæð:
<foreign>Ecce enim in iniquitatibus conceptus sum et in delictis peperit me mater mea:</foreign>
ic wat þæt ic wæs in wænessum geeacnod & in scyldum mec cende
min modor.
 16.82.11. Ono he wiste hine in wenessum geeacnade, he þa geomrade
hine from scylde acennedne.
 16.82.13. Forðon he bær þa wætan þære uncyste in
þæm telgan, þone he geteah ær of þam wyrtruman.
 16.82.14. Hwæðre in þam wordum is sweotol, þæt he
wenesse nemde, nales þa gemengnisse þæs gesinscipes, ac þone seolfan
willan þære gemengnisse.
 16.82.17. Forðon gedafenað, þætte seo ælice gegadrung
lichoman seo for intingan tudres, nales þæs willan, & seo gemengnes
þæs flæsces seo for intingan bearna to cennenne, nales cwemnis
uncysta.
 16.82.19. Swa hwelc mon swa his wiif, nales for unrehtæs willan
willunge, ac for intingan anum bruceð to streonne, þes mon is his seolfes
dome to forlætenne, oððe be cirican ingonge, oðþe to onfonne
þæm geryne Cristes lichoman & his blode; forþon we him ne sculon
biwerigan þam halgan geryne onfon, se ðe in fyre geseted bið &
beornan ne conn.
 16.82.25. Mid þy þonne seo lufu ne bið tudres to tilienne, ac
se willa ma wealdeð in þæm weorce þære gemengnisse, þonne
habbað þa gesinhiwan ðearfe be heora gemengdnesse, þæt hi wepen
& hreowe don.
 16.82.28. Forðon seo halige laar him þis forgifeð, &
hwæðre be þære seolfan forgifenesse mid ege þæt mood
instyreð.
 16.82.30. Forðon se apostol Sanctus Paulus mid ðy cwæð,
<foreign>Qui se continere non potest, habeat uxorem suam,</foreign> se ðe hine ahabban ne
mæg, hæbbe his wiif, he ða sona se apostol underðeodde &
æftercwæð: <foreign>Hoc autem dico secundum indulgentiam, non secundum
imperium:</foreign> ðis ic cweðo æfter forgifnesse, nales æfter bebodo.
 16.82.34. Forþon ne bið þæt forgifen, þætte alefed
bið, ac þæt bið riht.
 16.84.1. Ðætte he cwæð bi þære forgifnesse, þa
æteawde he ðær synne weosan.
 16.84.2. Mid wæccre moode is to smeageanne & to
geþencenne, þæt, þa he Drihten wolde his folc gesprecende beon in
Sinai dune, he þa ærest bebead, þæt heo heora hrægl woosce &
clænsode & heo from wiifum ahæfde.
 16.84.6. Ono nu in þære stowe, þær þe Drihten wæs
þurh þa underðeoddan gesceafte to monnum spreocende, mid swa micle
forseonesse wæs þæ lichoman clænnisse asoht, þæt, þa ðe
Godes worde onfengon, ne sceoldon wiifum gemengde beon, micle ma þonne þa
wiif, ða ðe ælmehteges Drihtnes lichoman onfooð, in him seolfum sculon
lichoman clænnisse healdan, þy læs heo mid þa seolfan micelnisse
þæs ungeæhtendlican gerynes hefigade syn.
 16.84.12. Swelce eac bi þisse wisan to Dauide þurh þone
sacerd wæs cweden be his geferum, þætte, gif heo fram wifum clæne
wæren, þæt heo moston onfoon & þicgan þa foresetenesse hlafes,
þa ðe mid him halige wæron, þa heo eallinga onfoon ne þycgan moston,
ær þon Dauit ondete heo fram wiifum clæne beon.
 16.84.17. Þonne se wer, se ðe æfter his wiifes gemengnisse
wætre aþwegen & bibaðod bið, he mot þam geryne onfon þære
halgan gemænsumnesse, mid þy him eac alyfed bið, swa we ær cwædon,
in cirican gongan.
 16.84.21. <foreign>INTERROGATIO VIIII.</foreign>
 16.84.21. Hwæðer æfter bysmrunge, seo þurh slæp
wæpnedmonnum gelimpeð, oððo Drihtnes lichoman ænig onfoon mot,
oðþo, gif hit sacerd bið, mot he þa halgan geryno mærsian
mæssesonga?
 16.84.24. <foreign>RESPONSIO.</foreign>
 16.84.24. Ðeosne mon eac swylce seo cyðnis þære ealdan
æ bismiten cwið, swa we ær in þæm uferan kapitule cwædon, &
him ne forgifeð þætte he mote in Godes hus gongan, nemne he sy wætre
aðwegen, ne þonne gena ær æfenne.
 16.84.27. Þæt hwæðre on oðre wisan þæt gastlice
folc is ongeotonde under þam ilcan ondgete, þe we foresprecende wæron.
 16.84.29. Forðon se mon bið bismrad swa swa þurh swefn, se
ðe costad bið mid unclænnesse, ond þonne mid soðum onlicnessum in
geþohte bið bismiten.
 16.84.31. Ac he is mid wætre to aþweanne, þæt is,
þæt he þa synne þæs geþohtes mid tearum aþwea, & nemne
ær þæt fyr þære costunge gewitee, þæt he hine scyldigne
ongete swa swa oð æfentiid.
 16.86.3. Ac hwæðre is on þære ilcan bysmrunge swiðe
nedþearflic gescead, þa we smealice geþencan sculon, of hwylcre wisan
þæm moode hit gegonge þæs slæpendan.
 16.86.6. Forðon hwilum hit gelimpeð of oferfylle, hwilum of
þæs gecyndes oferflownesse & untrumnisse, hwilum of geþohte.
 16.86.7. Ond þonne hit of þæs gecyndes oferflownesse &
untrumnesse becymeð, ealle gemete þeos bysmrung nis to ondrædenne, mid
þy þæt mood þis ne weotende aræfneð; forþon heo is ma to
sorgienne, þonne to gefremmenne.
 16.86.11. Mid þy heo þonne gelimpeð seo bysmrung for
oferfyllo, þonon hafað þæt mod hwylcehugu scylde, nales hwæðre
oð bewerennisse to onfonne þæm halgan geryne, oðþe þa symbelnesse
to mærsienne mæssesonges, gif þæt ned abædeð oðþe
symbeldæg gelimpeð oððo oþer sacerd in þære stowe ne bið, se
ðe for hine þæt geryne mæssesonges gegearwie.
 16.86.16. Gif þær þonne oðre seon, þe ða þegnunge
gefyllan mægge, þonne sceal he hine eaðmodlice ahabban from
onsægdnesse þæs halgan gerynes, þæs þe ic demo.
 16.86.19. Gif þonne of scondlicum geþohte þæs wæccendan
upcymeð seo bysmrung slæpendes, hwæt þonne openað þæm moode
his scyld; forðon he gesiið from hwylcum wyrtruman seo bismitenis
forðbicwom, þæt is, þæt he wæccende þohte, þæt he
weotonde aræfnde.
 16.86.22.  Ac þonne gena is se seolfa geþoht to asmeagenne,
hwæðer he geeode þe mid scynisse þe mid lustfulnisse, oððe
hwæþer þonne gena, þæt mare is, mid gyfunge þære synne.
 16.86.25. Forþon þrim gemetum bið gefylled æghwilc syn,
þæt is, ærest þurh scynnesse, & þurh lustfullnesse, &
þurh geðafunge.
 16.86.27. Seo scynis bið þurh deoful, seo lustfulnes bið
þurh lichoman, seo geðafung þurh gast.
 16.86.28. Forðon þa ærestan synne se weriga gast scyde
þurh þa næddran, ond Euae þa swa swa lichoma wæs lustfulliende, ond
Adam heo þonne swa swa gast geþafode: ða wæs seo synn gefylled.
 16.86.31. Ond micel nedþearfnis is, þætte mid gescead
betwihan þa scynisse & þa lustfulnisse & eft betweohn þa
lustfulnisse & þa geþafunge þæt mood seolf his dema sy.
 16.86.34. Forþon mid þy se weriga gast þa synne scyeð in
moode, gif nænig lustfulnis þære synne æfterfylgeð, allum gemetum
ne bið þær syn þurhtogen.
 16.88.2. Mid þy þonne se lichoma onginneð lustfullian,
þonne onginneð þær seo syn acenned beon.
 16.88.3. Gif he þonne mid þoncmeotunge & þreodunge
geþeafað, þonne bið ongyten þær syn gefremed beon.
 16.88.5. Ond in scynisse synne, gif þæt mod bið in
lustfulnesse, þæt bið fædnis: in þafunge bið deofolfremednis: ond
þæt oft gelimpeð, þætte se weriga gast saweð in geþohte,
þætte se lichoma þæt in lustfulnesse tihð; ond hwæðre þæt
mod þære ilcan lustfulnesse ne geþafað.
 16.88.9. Ond mid þy we weoton þæt se lichoma ne mæg
lustfullian buton þam mode, hwæðre þæt seolfe mod bið winnende
wið þæm unrihtwillungum þæs lichoman: hwæt þonne þæt mod
in þæm lichomlecan lustfulnesse sume gemete þurh ned bið gebunden,
þæt hit þære lustfulnesse of þam sylfan rihte wiðcwyð, þæt
hit ne geþafige.
 16.88.14. & hwæþere mid þa lustfulnesse gebunden bið,
ac he swiðe goað & geomrað hine swa gebundenne beon.
 16.88.16. Bi ðon se mæsta cempa & se hehsta þæs
heofonlican weorodes Sanctus Paulus se apostol goiende & geomriende
cwæð: Ic geseo oðere æ in minum leomum wiðfeohtende þære æ
mines moodes, & gehæftedne mec is lædende in synne æ, seo is in
minum leomum.
 16.88.19. Ono gif he gehæfted wæs, hwæt he þonne no
feaht; ac þa he feaht, forðon he wæs gehæfted.
 16.88.21. Ono he feaht mid þa æ þæs moodes, þære
wiðfeaht seo æ, seo þe in his leomum wæs.
 16.88.22. Gif he feaht, ne wæs he gehæfted.
 16.88.23. Ono se mon bið, þæs þe swa to cweðenne sy,
æghwæðer ge gehæfted ge freo: he bið freo of þære
soðfæstnesse, þe he lufað; he bið hæfted of þære
lustfullnesse, þe bireð he geneded.
 16.88.26. Þis seondon ondsware þæs eadigan papan Sanctus
Gregorius to geþeahtunge & to frignesse þæs arwyrðan biscopes
Agustinus.
 16.88.28. Swelce Agustinus heht him eac onbeodan, þætte her
wære/ micel rip onweard & fea worhton; ond he ða sende mid þæm
foresprecenan ærendwrecan him maran fultom to godcundre lare.
 16.88.31. In þæm wæron þa ærestan & þa mæstan
Mellitus & Iustus & Paulinus & Ruffianus; ond þurh heo sende
gemænelice þa þing all, þa ðe to cirican bigonge & þegnunge
nedþearflecu wæron, huslfatu & wigbedhrægl & circan
frætwednes & biscopgegyrlan & diacongegyrlan, swylce eac þara
apostola & haligra martira reliquias & monige bec.
 16.90.4. Sende eac swylce Agustine þæm biscope pallium &
gewrit, in þam he getacnode, hu he sceolde oðre biscopas halgian & on
hwylcum stowum settan in Breotone.
 16.90.7. Sende eac swilce se eadiga papa in þa ilcan tid
Gregorius Æþelberhte cyninge ærendgewrit somed & woruldgife monige
in missenlicum mægwlitum: wolde eac þone cyning swilce mid þissum
wilwendlicum aarum wuldrigan, þæm þe he ðæs heofonlican rices
wuldor mid his gewinne & mid his lare geornnesse openede & cyðde.
 17.90.13. Ond ða Sanctus Agustinus se biscop sona, þæs þe
he þæm biscopseðle onfeng in þære cynelecan byrg, ða edneowade
& worhte mid cyninges fultome þa cirican, þe he ær geara geo
geleornade ealde Romanisce weorce geworhte beon.
 17.90.16. Ond þa in usses Drihtnes Hælendes Cristes noman
gehalgode; ond he þær him seolfum eardungstowe gesette & eallum his
æfterfylgendum.
 17.90.18. Swelce eac mynster getimbrade be eastan þære
ceastre, in þæm mid his trymnesse & lare Æðelberht se cyning
weorðlice cyrcan heht getimbran þara eadigra apostola Petri & Pauli,
& mid missenlecum geofum welgade; in þære cirican Agustinus lic &
ealra Contwarena biscopa somed ge heora cyninga geseted beon meahte.
 17.90.24. Þa cirican hwæðre nales he Agustinus, ac
Laurentius biscop his æfterfylgend heo gehalgode.
 17.90.25. Wæs se æresta abbud þæs ylcan mynstres Petrus
haten mæssepreost, se wæs eft ærendwræca sended in Gallia rice, ond
þa wæs besenced in sumne sæs sceat, se wæs haten Amfleat.
 17.90.28. & from þære stowe bigengum in uncymre byrgenne
geseted wæs.
 17.90.29. Ac se ælmihti God wolde gecyþan, hwylcre gearnunge
se halga wer wære: ond æghwelce niht ofer his byrgenne heofonlic leoht
wæs æteawed, oð þæt þa neahmen ongeton, þa hit gesawon,
þætte þæt wæs micel wer & halig mon, se ðe þær bebyrged
wæs.
 17.90.33. Ond heo ða aspyredon þæt, & hwonan he wæs:
genoman þa his lichoman, ond in Bonagia þa ceastre, æfter gerisenre are
swa miclum were & swa halgum in cyrican gesette & bebyrged wæs.
 18.92.3. Ðyssum tidum forewæs Norðanhymbra rice se
strongesta cyning & se gylpgeornesta, Æðelfrið haten.
 18.92.4. Se me allum Ongolcynnum & aldormonnum Bretta þeode
fornom & forhergade, swa efne þæs ðe meahte wiðmeten beon Saule iu
cyninge Israhela þeode, butan þæt he wæs þære godcundan
æfestnisse unwis.
 18.92.7. Ne wæs æfre ænig cyninga ne aldormonna,
þætte ma heora londa utamærde & him to gewealde underþeodde;
forðon he to gafolgyldum heo gesette Ongolþeode, oðþe of heora londum
adraf.
 18.92.10. Meahte se cwide wel beon to him geþeoded, þe Iacob se
heahfæder in Saules hade þæs cyninges cwæð, þa he his sunu
bletsode: Beniamin is risende wulf; on ærmergen he iteð hloðe & on
æfenne herereaf dæleð.
 18.92.14. Ða wæs for his fromscipe onstyred Ædan Scotta
cyning, þa ðe in Breotone eardigað; teah hine þa ferd on & cwom mid
unmæte weorode & stronge wið hine to gefeohte.
 18.92.16. Ac he hwæðre oferswiðed mid feawum onweg fleah.
 18.92.17. Wæs ðis gefeoht geworden on þære mæran stowe
þe cweden is Degsastan.
 18.92.18. Þær lytestne eal his weorud oflsegen wæs.
 18.92.19. On þam gefeohte eac swylce Ðeodbald Æþelfriþes
broþor wæs ofslægen mid ealle þy weorode þe he lædde.
 18.92.21. Þæt gefeoht Æþelfrið gefremede þy endlyftan
geare his rices, þæt he hæfde feower & twentig wintra.
 18.92.23. Þæt wæs þæt æreste gear Focatis þæs
caseres, se þe hæfde Romana rice.
 18.92.24. Siððan of þære tide nænig Sceotta cyninga ne
dorste wið Angelþeode to gefeohte cuman oð ðysne andweardan dæg.
 18.92.26. Her endað seo æreste boc & onginneð seo
oðer.

END_TEXT
START_TEXT

Bede 2
B9.6.4.
Bede, History of the English Church and Nation, Book 2: Miller 1890-98, 94-152.



 1.94.1. LIBER SECUNDUS ðYSSUM tidum, þæt is fif winter &
syx hund wintra æfter þære Drihtenlican menniscnesse, se eadiga papa
Gregorius, æfter þon þe he þæt setl þære Romaniscan cyricean
& þære apostolican þreottyne gear & syx monað & tyn dagas
wulderlice heold & rehte, þa wæs forðfered & to þam ecan setle
þæs heofonlican rices læded wæs.
 1.94.6. Heold he & rehte þa cyricean on þara casera tidum
Maurici & Uocati; & þy æfteran geare þæs ylcan Uocatis
þæt he forðferde of þyssum life, & ferde to þam soðan life
þam þe on heofonum is: & his lichama wæs bebyriged on Sancte Petres
cyricean beforan þam husulportice þy feorþan dæge idus Martiarum,
& he nu hwonne on þam ilcan bið on wuldre arisende mid oþrum hyrdum
þære halgan cyricean.
 1.94.12. & awriten is on his byrigenne þysses gemetes
byrgenleoð.
 1.94.14. Onfoh þu eorþe lichaman of þinum lichaman genumen,
þæt þu hine eft agyfan mæge, þonne hine God liffæste.
 1.94.15. Se gast up to heofon gesohte; nænig anweald deaþes
him sceðþað; þam oþres lifes se sylfa deað me is weg.
 1.94.17. Þæs hean bisceopes leoma on þysse byrigenne syndon
betyned, se symble leofað gehwær on unrim godum.
 1.94.19. Earmra hungur he oferswiðde mid mettum, & heora cyle
mid hrægle, & he mid halgum monungum saule fram feonde gescylde.
 1.94.21. & he mid dede gefylde, swa hwæt swa he mid worde
lærde.
 1.94.22. Wæs he gerynelico word sprecende, þæt he lifes
bysen wære haligra manna.
 1.94.23. To Criste he Ongle gehwyrfde mid arfæstnesse
lareowdomes.
 1.94.24. Wæs he on ðære þeode begytende niwe wered Godes
geleafan.
 1.94.25. Þis gewin & þissum gelic, þeos gemen þe
wæs, & þis þu hyrde dydest, þæt þu Drihtne brohtest micel
gestreon haligra saula: þyssum sigorum þu Godes bysceop blissian miht,
forþon þu þinra weorca ece mede butan ende nimest.
 1.96.3. Nis us þonne se hlisa to foreswigienne, þe be þam
eadigan Gregorie þurh yldra manna segene to us becom, for hwilcum intingan he
monad wære, þæt he swa geornfulle gymenne dyde ymb þa hælo ure
þeode.
 1.96.6. Secgeað hi, þæt sume dæge þider niwan come
cypemen of Brytene & monig cepe þing on ceapstowe brohte, & eac
monige cwomon to bicgenne þa ðing.
 1.96.8. Þa gelomp þætte Gregorius betweoh oðre eac þider
cwom, & þa geseah betweoh oðer þing cype cneohtas þær gesette:
wæron hwites lichoman & fægres ondwlitan men & æðellice
gefeaxe.
 1.96.11. Ða he ða heo geseah & beheold, þa frægn he,
of hwelcon londe oðþe of hwylcre þeode hy brohte wæron.
 1.96.13. Sægde him mon, þæt heo of Breotone ealonde brohte
wæron, ond þæs ealondes bigengan swelcre onsyne men wæron.
 1.96.15. Eft he frægn, hwæðer þa ilcan londleode cristne
wæron þe hi þa gen in hæðennesse gedwolan lifden.
 1.96.16. Cwæð him mon to & sægde, þæt heo
hæðne wæron; & he ða of inneweardre heortan swiðe sworette
& þus cwæð: Wala wa: þæt is sarlic, þætte swa fæger
feorh & swa leohtes ondwlitan men scyle agan & besittan þeostra
aldor.
 1.96.21. Eft he frægn, hwæt seo þeod nemned wære, þe
heo of cwomon.
 1.96.22. Ondswarede him mon þæt heo Ongle nemde wæron.
 1.96.22. Cwæð he: Wel þæt swa mæg: forðon heo
ænlice onsyne habbað, & eac swylce gedafonað, þæt heo engla
æfenerfeweardas in heofonum sy.
 1.96.25. Þa gyt he furðor frægn & cwæð: Hwæt
hatte seo mægð, þe þa cneohtas hider of lædde wæron.
 1.96.26. Þa ondswarede him mon & cwæð, þæt heo Dere
nemde wæron.
 1.96.27. Cwæð he: Wel þæt is cweden Dere, <foreign>de ira eruti</foreign>;
heo sculon of Godes yrre beon abrogdene, & to Cristes mildheortnesse
gecegde.
 1.96.29. Ða gyt he ahsode hwæt heora cyning haten wære:
& him mon ondswarade & cwæð, þætte he æll haten wære.
 1.96.31. Ond þa plegode he mid his wordum to þæm noman &
cwæð: Alleluia, þæt gedafenað, þætte Godes lof usses
scyppendes in þæm dælum sungen sy.
 1.96.33. Ond he þa sona eode to ðæm biscope & to ðam
papan þæs apostolican seðles, forðon he seolfa þa gyt næs biscop
geworden: bæd hine, þæt he Ongolþeode onsende in Breotene hwelcehwego
lareowas, þætte þurh þa heo to Criste gecyrrede wæron.
 1.98.3. Ond cwæð þæt he selfa geara wære mid Godes
fultome þæt weorc to fremmenne, gif þæm apostolican papan þæt
licade, & ðæt his willa & his leafnis wære.
 1.98.5. Þa ne wolde se papa þæt þafian ne þa burgware
þon ma, þætte swa æðele wer & swa geþungen & swa
gelæred swa feor fram him gewite.
 1.98.7. Ah he sona hraðe, þæs þe he biscop geworden
wæs, þætte he gefremede þæt weorc þæt he longe wilnade, &
þa halgan lareowas hider onsende , þe we ær beforan sægdon.
 1.98.10. Ond he Sanctus Gregorius mid his trymnes sum & mid his
gebedum wæs gefultumende, þæt heora laar wære wæstmbeorende to
Godes willan & to ræde Ongolcynne.
 2.98.13. Ða wæs ðætte Agustinus se biscop mid
æðelberhtes fultome þæs cyninges gelaðode to his spræce Bretta
biscopas & lareowas in þære stowe, þe mon gyt nemneð Agustinus
aac, in Hwicna gemære & Westseaxna.
 2.98.16. Ond he ða ongon mid broðorlice lufan heo monian &
læran, þæt heo rihte sibbe & lufan him betweonum hæfden, &
gemæne gewin fore Drihtne ondfenge godcunde lare to læranne
Ongolþeode.
 2.98.19. & heo him hyran ne woldon, ne woldon riht Eastran
healdan in heora tid; ge eac monig oðer þing þære ciriclican annisse
heo ungelice & wiðerword hæfdon.
 2.98.21. Ða heo þa hæfdon longe spræce & geflit ymb
þa þing, ne heo Agustines larum ne his benum ne his þeawum & his
geferena ænige þinga geþafian woldon, ac heo heora sylfra þeawas &
gesetenesse betron dydon, þon heo geþwæredan eallum Cristes circum geond
middangeard, þa se halga fæder Agustinus þisses gewinnesfullan geflites
ende gesette & þus cwæð: Uton biddan ælmihtigne God, se ðe
eardigan deð þa anmodan in his fæder huse, þæt he geeaðmodige us
togetacnian mid heofonlicum wundrum, hwelc gesetenes to fylgenne sy, hwelcum
wegum to efestenne sy to ingonge his rices.
 2.98.30. Læde mon hider to us sumne untrumne mon; ond þurh swa
hwelces bene swa he gehæled sy, þisses geleafa & wyrcnis seo lefed God
onfenge & allum to fylgenne.
 2.100.2. Þa geðafodan þæt uneaðe þa his gesacan, þa
lædde mon forð sumne blinde mon of Ongolcynne.
 2.100.3. Wæs ærest læded to Bretta biscopum: & he
nænige hælo ne frofre þurh heora segnunge onfeng.
 2.100.5. Þa æt nehstan wæs Agustinus mid reohtre
nedþearfnisse gebæded.
 2.100.6. Aras & gebegde his cneo; bæd God Fæder
ælmihtigne, þæt he þam blindan men gesyhðe forgefe, þæt he
þurh anes monnes lichomlice inlihtnesse in monigra geleafsumra heortan
þæs gastlican leohtes gife onbærnde.
 2.100.9. Þa sona buton eldnesse wæs se blinda man onlehted
& gesyhðe onfeng: ond se soða boda þæs hean leohtes Agustinus
wæs from him eallum bodad & hered.
 2.100.11. Þa ondetton eac Brettas scomiende þæt heo ongeton,
þætte þæt wære soðfæstnesse weg þone Agustinus bodade.
 2.100.13. Cwædon hwæðre þæt heo ne meahton buton heora
leoda geþafunge & lefnesse heora ealdan þeawas onscunian &
forlætan: bædon þæt eft oðer seonoð wære; & heo þonne
wolden mid ma heora witena gesecan.
 2.100.17. Þa se ða geseted wæs, cwomon seofon Bretta
biscopas & ealle þa gelæredestan men, þa wæron swiðost of
Boncra byrig.
 2.100.18. Þære tide Dinoð wæs haten þæs mynstres
abbod.
 2.100.19. Þa heo þa to þæm gemote ferdon, þa cwomon heo
ærest to sumum aancoran, se wæs mid him halig & wiis.
 2.100.21. Frugnon heo hine & ahsodon, hwæðer heo sceoldon
to Agustinus lare heora gesetenesse & heora þeawas forlæton.
 2.100.23. Ondswarede he him: Gif he Godes man sy, fylgað ge him.
 2.100.24. Cwædon heo to him: Be hwon magon we ðæt weotan,
hwæðer he sy?
 2.100.25. Cwæð he: Drihten seolfa cwæð in his godspelle:
Nimað ge min geoc ofer eow eac & leorniað æt me, þæt ic eom
milde & eaðmodre heortan: & nu gif Agustinus is milde &
eaðmodre heortan, þonne is he gelyfed þæt he Cristes geoc bere &
eow lære to beorenne.
 2.100.29. Gif he þonne is unmilde & oferhygdig, þonne is
þæt cuð þæt he nis of Gode, ne ge his worda gemað.
 2.100.30. Cwædon heo eft: Be hwon magon we þis gescead witon?
 2.100.31. Cwæð he: Foreseoð ge þætte he ærest mid
his geferum to þære seonoðstowe cume & gesitte.
 2.100.33. Ond gif he arise ongegnes eow þonne ge cuman, þonne
witað ge þæt he bið Cristes þeow, & geeaðmodlice his word
& his lare gehyrað.
 2.102.2. Gif he þonne eow eac forhogie & eow ne wille arisan
togegnes, mid þy eower ma is, sy he þonne from eow forhogad.
 2.102.4. Hwæt heo dydon, swa swa he cwæð.
 2.102.4. Cwomon heo to þære seonoðstowe: sæt se
ærcebiscop Agustinus on setle.
 2.102.5. Þa heo þa gesegon þæt he ne aras for him, þa
wæron hi sona yrre gewordne & hine oferhygdigne tealdon & eallum his
wordum hy wiðcwædon & wiðwunnun.
 2.102.8. Cwæð he se heah biscop to him: In monegum þingum ge
wiðerworde wæron ussum gewunan & ealre Godes cirican swa.
 2.102.10. Ond hwæðre gif ge æt þissum þreom þingum me
hyrsume beon willað, þæt ge ærest rihte Eastron weorðien in heora
tiid; ond ge þa þegnunge fulwihte, þurh þa we beoð Gode to bearnum
acende, æfter þeowe þære halgan Romaniscan cirican & þære
apostolican gefyllen; ond þæt þridde, þæt ge Ongolþeode
ætgædre mid us Drihtnes word bodige, all oðer þing ða ge doð,
þeah heo ussum þeawum wiðerworde syn, we geþyldelice aræfnað.
 2.102.17. Cwædon heo, þæt heo nænig þyssa don wolde,
ne hine for ærcebiscop habban wolden.
 2.102.18. Spræcon him betweonum: Gif he nu for us arisan ne
wolde, micle ma gif we him underþeodde beoð, he us eac for noht gehygeð.
 2.102.20. Þa se Godes wer Sanctus Agustinus is sægd þæt
he beotigende forecwæde, gif heo sibbe mid Godes monnum onfon ne wolden,
þæt heo wæren unsibbe & gefeoht from heora feondum onfonde: ond gif
heo Ongolcynne lifes weg bodigan ne woldon, þæt heo þonne wæron
þurh heora honda deaðes wræc þrowigende.
 2.102.26. Þæt þurh eal, swa se Godes wer forecwæð,
rehte Godes dome geworden wæs.
 2.102.27. Ond sona hræðe æfter þissum þætte
æþelfrið Ongla cyning, bi ðæm we ær spræcon, gesomnode micle
fyrd & þa gelædde to Legaceastre & þær wið Brettum gefeaht:
& ðæt mæste wæl geslogon þære getreowleasan þeode.
 2.102.30. Mid þy he þæt feoht ongon, þa geseah he
æðelfrið se cyning heora sacerdas & biscopas & munecas sundor
stondan ungewæpnade in geheldran stowe, þæt heo scoldon for heora
compweorod gebiddan & to Gode þingian.
 2.102.33. Frægn he & ahsode, hwæt þæt weorod wære
& hwæt heo þær dydon.
 2.102.34. Þa he ða ongeat þone intingan heora cymes,
cwæð he: Hwæt ic wat, gif heo wið us to heora Gode cleopigað,
þeah þe heo wepen ne beran, þæt heo wið us feohtað, forðon heo
us mid heora wiðerwordum onbenum & wyrgnessum ehtað.
 2.104.4. Heht þa sona ærest on heo cerran & slean.
 2.104.5. Secgað men þæt þæs weorodes wære twelf hund
monna, & heora fiftig þurh fleam onweg losodon.
 2.104.6. & he swa þa oðer weorod þare manfullan þeode
fornom & fordilgade, nales buton micelre wonunge his weoredes.
 2.104.8. Ond swa wæs gefylled se witedom þæs halgan
biscopes Agustinus, þæt heo sceolden for heora treowleasnisse hwilendlicre
forwyrde wræc þrowigan, forðon heo þa ær lærdon geþeahte heora
ecre hælo forhogodon.
 3.104.12. Ða wæs æfter ðissum þætte Agustinus
Breotone ærcebiscop gehalgade twegen biscopas: oðer wæs Mellitus haten,
oðer Iustus.
 3.104.14. Þone Mellitum he sende Eastseaxum to bodigenne
godcunde lare, þa seondon Temese streame tosceadne from Centlonde & to
eastsæ geðeodde.
 3.104.16. Is heora aldorburg nemned Lundenceaster, on ofere geseted
þæs foresprecenan streames; ond seo is monigra folca ceapstow of londe
& of sæ cumendra.
 3.104.18. In þære þeode wæs in þa tid Sæberht
cyning, æðelberhtes swustorsunu & his hera.
 3.104.19. Ða onfeng Eastseaxna þeod soðfæstnisse word
& Cristes geleafan þurh Mellitus lare þæs biscopes.
 3.104.21. Þa heht æðelberht cyning in Lundenceastre cirican
getimbran, & þa gehalgian Sancti Pauli þæm apostoli, þæt he in
ðære stowe biscopsetl hæfde & his æfterfylgend.
 3.104.23. Þone Iustum he in Cent sylfre to biscope gehalgode to
Hrofesceastre.
 3.104.24. Seo is from Cantwarena byrig on feower & twentigum
mila westrihte.
 3.104.25. In þære ceastre eac swylce æðelberht cyning
heht cirican getimbran & þa gehalgian Sancte Andreæ þæm
apostoli.
 3.104.27. Ond se cyning æghwæðerum þissa biscopa his gyfe
sealde & boclond & ahte, him to brucanne mid heora geferum.
 3.104.29. After þissum þa forðferde Gode se leofa fæder
Agustinus: & his lichoma wæs ute bebyrged neah cirican þara eadigra
apostola Petrus & Paulus, þe we ær gemyngodon.
 3.104.32. Forðon heo þa gyta næs fullice geworht ne
gehalgod.
 3.104.32. Sona þæs þe heo gehalgad wæs, þa dyde mon his
lichoman in; & in þære cirican norðportice wæs bebyrged
gedæftlice.
 3.106.2. In þæm eac swilce ealra þara æfterfylgendra
ærcebiscopa lichoman sindon bebyrgede, buton twegra, þæt is þeodoris
& Berhtwaldes.
 3.106.4. Heora lichoman syndon in þære circan seolfre gesette,
forðon in þone forecwedenan portic ma ne meahte.
 3.106.6. Is wel neah in middre þære miclan cirican wigbed
geseted & þæt on Sancte Gregorius naman gehalgod.
 3.106.7. In ðæm æghwylce Sæternes dæge from þære
stowe mæssepreost heora gemynde & forðfore mid mæssesonge
mærsode syndon.
 3.106.9. Is awriten in Sancte Agustinus byrgenne þisses gemetes
gewrit: Her resteð domne Agustinus se æresta ærcebiscop Contwarena
burge, se geara hider from þæm eadigan Gregoriæ þære Romaniscan
burge biscope sended wæs, & from Gode mid wundra weorcnesse awreðed
wæs.
 3.106.13. Æðelberht cyning & his þeode from deofulgilda
ongonge to Cristes geleafan he gelæde, & on sibbe gefylldum dagum his
þegnunge forðfered wæs, ðy dæge septima Kalendas Iunias in þæs
ylcan cyninges rice.
 4.106.17. Æfter Agustini fyligde in biscophade Laurentius,
þone he forðon bi him lifigendum gehalgode, þy læs him forðferendum
se steall swa neowre cirican ænige hwile buton heorde taltrigan ongunne.
 4.106.20. Onhyrede he on þon þa bysene þæs ærestan
heordes Godes cirican Sancte Petres þæs apostoles, þa he æt Rome
ærest Cristes cirican staðolode: is sægd þæt he Clementem him to
fultome godcundre lare & him to æfterfylgende gehalgade.
 4.106.23. Þa he ða Laurentius ærcebiscophade onfeng, ða
ongon fromlice þa staðolas þære cyrican, þe he eaðelice alegde
geseah, ecan; & to forðspownisse gedefre heannisse mid gelomlicre stefne
haligre trymnisse & lare & mid singalum bysenum arfæstre wyrcnesse
he ongon hean & miclian.
 4.106.28. Nales þæt an þæt he gemæne dyde þære
neowan cirican, þe of Ongolcynne gesomnod wæs, ac swilce eac þara ealdra
biggengena Bretta & Scotta.
 4.106.30. Forðon he ongeat þæt heo on monegum þingum Godes
cirican ungeþwærodon, ond ealra swiðust þæt heo þa symbelnesse
Eastrana & þone dæg þære drihtenlecan æriste ne weorðodon
mid rihtre tide.
 4.108.2. Wrat he & sende ærendgewrit to him: bæd heo
& halsade, þæt heo in annesse sibbe & in gehælde rihtra
Eastrana geþwærede mid þa Cristes cirican, seo geond ealne middangeard
togoten is.
 4.108.5. Ac þeah þe he þas þing dyde, hu swiðe him speow,
nu gen þas ondweardan tide, þa ilcan þeowas cyðað.
 4.108.7. Ðissum tidum cwom Mellitus Lundenceastre biscop to Rome
bi þæm nedþearflicum intingan Ongolcirican.
 4.108.8. Ond he ða wæs smeagende mid þone apostolican papan
Bonefatio, se wæs feorða biscop þære Romaniscan burge from Sancti
Gregorii.
 4.108.10. Ond he ða ðes ilca papa seonoð gesomnode Eotolwara
biscopa; & he wæs endebyrdlice settende bi muneca life & bi heora
stilnesse.
 4.108.12. Wæs þes seonoð þy eahteðan geare Uocatis rices
þæs caseres.
 4.108.13. & Mellitus betweoh hy æt þæm seonoðe
sæt. & þa ðing, þe ðær regollico gedemed wæron, mid his
aldorlicnesse mid Cristes rode tacne wrat & fæstnode.
 4.108.15. Ond eft hwearf to Breotone, & þa mid hine
Ongolciricum to healdanne awriten brohte ætgædre mid þæm
ærendgewritum, þe se ilca papa Gode þam leofan ærcebiscope Laurentie
& eallum his geferum & æðelberhte cyninge & ealre Ongolþeode
sende, to frofre & to trymnisse rihtes lifes.
 5.108.21. Þa wæs ymb syx hund wintra & syxteno winter from
Drihtnes menniscnesse, þæt wæs ymb an & twentig wintra, þæs
Agustinus mid his geferum to læranne Ongolþeode sended wæs, þætte
æðelberht Contwara cyning æfter þæm willendlecan rice, þæt he
syx & fiftig wintra wuldorlice hæfde, ond þa to þam heofonlican rice
mid gefean astag.
 5.108.26. Wæs he se ðridda cyning in Ongolþeode cyningum
þæt allum suðmægþum weold & rice hæfde oð Humbre stream.
 5.108.28. Hæfde ærest þisses gemetes rice ælle
Suðseaxna cyning.
 5.108.28. Se æftera wæs Ceawlin haten Westseaxna cyning.
 5.108.29. Se þridda wæs, swa we ær cwædon,
æðelbehrt Contwara cyning.
 5.108.30. Feorða wæs Rædwold Eastengla cyning: fifta
Eadwine Norðanhymbra cyning, se hæfde rice ofer ealle Breotone buton
Contwarum anum.
 5.108.32. Swelce he eac Monige Bretta ealond, þa seodon geseted
betweoh Ibernia, Scotlond & Breotone, Ongolcynnes rice underþeodde.
 5.110.2. Syxta wæs Oswald, Norðanhymbra cyning se betsta &
se cristenesta, se þis sum ilcum gemærum rice hæfde.
 5.110.4. Seofoða wæs Osweo his broðor, se eac swylce Peohta
þeode & Scotta of miclum dæle geeode, & to gafolgyldum gesette.
 5.110.6. Þa forðferde æðelberht cyning æfter an &
twentegum wintra þæs þe he fulwihte & Cristes geleafan onfeng, ond
in cirican þara eadigra apostola Petrus & Paulus in Sancte Martinus
portice bebyrged wæs; & þær eac Beorhte seo cwen bebyrged is.
 5.110.10. Se cyning betweoh þa oðer god, þe he his leodum
þurh geþeaht gefremede, eac swylce rihtra doma gesetenisse mid snotera
geþeahte gesette æfter Romana bysene, & þa heht on Englisc gewritan:
þa nu gena oð þis mid him hæfde & haldne syndon.
 5.110.13. In þæm he ærest sette hu mon þæt betan
scolde, se ðe oðþe cirican eahte oðþe biscopes oþðe oðerra hada
mid stale afyrde.
 5.110.15. Wolde he ðam gescyldnesse gegearwian, þe he heora
lare onfeng.
 5.110.16. Wæs þes ilca æðelbehrt Eormanrices sunu;
þæs fæder wæs Octa haten; þæs fæder wæs Oeric; wæs his
freonama æsc, from þæm syðþan Contwara cyningas wæron
æscingas nemnde.
 5.110.19. Þæs æsces fæder wæs se Hengest, se ðe
wæs ærest latteow & heretoga Ongolcynnes in Breotone, swa we ær
beforan sægdon.
 5.110.22. Þa wæs æfter æðelberhtes forðfore, Eadbald
his sunu feng to ðam rice, ond he sona micle wonunge & æwerdlan wæs
þære mærwan cyrican weaxnisse.
 5.110.24. Forðon nales þæt aan þæt he Cristes geleafan
onfon ne wolde, ac swylce eac unalyfedre forlegenesse & egeslicre wæs
besmiten, swa þæt he eode to his fæder wife.
 5.110.27. For æghwæðrum þissa mana he intingan sealde
þæm, þæt heo hwurfe to þære ærran unclænnisse, þa ðe
under his fæder rice oðþe mid þy cynelecan fultome oððe his ege
clænnisse reht & Cristes geleafon onfengon.
 5.110.30. Ne þæm treowleasan cyninge þære uplecan þrea
sweopon gewon wæron, þæt he þurh þa geclænsed and gereht beon
sceolde; forðon he gelomlice mid wedenheortnesse modes & þæs
unclænan gastes inswogennisse þrycced wæs.
 5.112.1. Swelce eac toætecte þisse gedrefnisse storm
Sæberhtes deað Eastseaxna cyninges.
 5.112.2. Forðon þa he wæs þa ecan riceo secende, forlet he
þæs hwilenlecan rices yrfeweardas his suna ðry.
 5.112.3. Þa ongunnon heo sona openlice deofolgildum þeowian,
þe monnum þuhte þæt heo hwæthwugu forlæten hæfde bi þæm
fæder lifiendum.
 5.112.6. Ond heo freo lefnesse sealdon deofolgyld to bigongenne
þam folcum, þe him underþeodde wæron.
 5.112.7. Mid þy heo þa gesegon þone biscop mæssan
onsymbelnesse mærsian in Godes cirican & þæm folce husl syllan,
wæron heo mid elreorde dysignesse onblawne.
 5.112.9. Cwædon to him: Forhwon ne recst þu us þone hwitan
hlaf, þone þu sealdest Saban ussum fædernemdon heo hine swa & nu
gena folce in cirican sylest?
 5.112.12. Ondswarede se biscop him: Gif ge willað onþwegene
beon ðy halwendan wellan fulwihtes bæðes, swa eower fæder aðwegen
wæs, þonne magon ge eac swylce þæs halgan hlafes dælneomende beon,
swa he dælneomende wæs.
 5.112.15. Gif þonne ge lifes bæð forhycgað, ne magon ge
ænige þinga lifes hlafe onfon.
 5.112.16. Cwædon heo: Ne willað we in þæt bæð
gongan, forðon we weotan þæt we þæs þearfe nabbað; ac
hwæðre we willað mid þy hlafe gereorde beon.
 5.112.19. Mid þy heo oft & geornlice from him monode
wæron, þæt þæt Nænige þinga beon meahte, þæt hy buton
þære halgan geclæsnunge fulwihtes bæðes þæm halgan hlafe
gemænsumede, þa æt neahstan wæron heo mid hatheortnesse onstyrede.
 5.112.22. Cwædon him to: Gif þu ne wilt us geðafian in swa
æðelicum þinge, þe we biddað, ne meaht þu in usse mægðe ne
ussum gemanan wunian.
 5.112.24. & dreofon hine onweg, & heton þæt he mid his
geferum of heora rice gewite.
 5.112.25. Þa he onweg adrifen wæs, cwom he to Cent, sohte
& smeade mid Laurentio & Iusto his efnbiscopum, hwæt him be ðyssum
þingum to donne wære.
 5.112.28. Ond þa to ræde fundon mid gemænre geþeahte,
þæt him selre & gehæledre wære, þæt heo ealle hwurfon to
heora eðle & þær mid freo mode Drihtne þeowede, þonne heo
betweoh þa elreordan & þa wiðfeohtend Cristes geleafan leng buton
wæstme sæton.
 5.112.31. Ða geweoton ærest ofer sæ twegen biscopas
Mellitus & Iustus & cwomon in on dælas Gallia rices, &
gestihtedon þæt heo þær wolden þære wisan ende gebidan.
 5.112.34. Ac þa arleasan cyningas nales micelre tide, æfter
þon þe heo þone soðfæstnisse bodan from him adrifon, þæt heo
deofla bigængum freolice þeowedon.
 5.114.2. Ac heo wæran cumene wið Westseaxna þeode to
gefeohte, & ealle ætgædre gehruron & ofslegene wæron mid heora
compweorode.
 5.114.4. Ond þeah ðe heora alderas forlorene wæren, ne
meahte þæt folc þa gen gereaht beon, þætte ær to manum getogen
wæs, ne eft geceed beon to hluttornis se geleafan ne to Godes lufan.
 6.114.8. Mid ðy he ða Laurentius se ærcebiscop þa oðre
biscopas his geferan fylgan wolde & Breotone forlætan, ða heht he in
þære seolfan nihte, þa he on morne feran wolde, in cirican þara
eadigra apostola Petrus & Paulus, bi þære we gelomlice sægdon, him
streowne gegearwian, þæt he hine gerestan meahte.
 6.114.12. Ond þa ærest longe nihtes in halgum gebedum wæs,
& his tearas geat, & his bene to Gode sende for þære cirican
stealle; & geswenced & werig gesette þa his leomu to restenne &
hwæthwugo onslept.
 6.114.15. Ða æteawde him sona se eadgesta aldor þara
apostola Sanctus Petrus, & hine micelre tide þære deahlan neahte mid
grimmum swingum swong & þreade.
 6.114.18. Ond hine wæs frignende mid þa apostolican
þearlwisnesse, forhwon he þæt Godes eowde forlætan wolde, þætte
he him bead to healdanne, oðþe þa gesettan Cristes scep in middum wulfum
hwylcum heorde he fleonde forlete.
 6.114.21. Cwæð him eac to: Wære þu ofergeotende minre
bysne, hwæt ic fore Cristes cneohtum, þa he me in tacnunge his lufan
bebead, bende & swingan & carcern & monige geswencednesse &
æt neahstan þone seolfan deað & rode deað from ungeleafsumum &
Cristes feondum ic þrowade & aræfnde, þæt ic mid Criste
gesigefæsted wære?
 6.114.26. Þa wæs he se Cristes þeow Laurentius mid þæs
apostoles swingum & trymnessum swiðe gebylded.
 6.114.27. Cwom sona on marne to þam cyninge, & his hrægl
onwrag & him eawde, mid hu miclum swingum he þread & witnod wæs.
 6.114.29. Þa wundrade he swiðe, & ahsode hwylc mon to
ðæs gedyrstig wære, þæt he swa miclum were swilc witu dyde.
 6.114.31. Þa he ða se cyning gehyrde & oncneow, þætte
he se biscop fore his hælo intingan from Cristes apostole swa micele
tintregu & witu þrowade, þa wæs he swiðe forht geworden, & him
swiðe ondred ond sona towearp al þa bigong þara deofolgelda, þa he
ær beeode, & forlet þa unrihtwifunge & Cristes geleafan onfeng;
ond se biscop hine gefulwade.
 6.116.4. & sona in eallum þingum þære cirican eahtum
& godum freoðode & fultemede, swa he fyrmest meahte.
 6.116.6. Ond he swelce eac sende ærendwrecan in Gallia rice,
& heht ham laþian þa biscopas Mellitum & Iustum; & he het
freolice to heora biscopscire ham hweorfan.
 6.116.8. & heo ymb an ger ham hwurfon ðæs þe heo ær
of Breotone ferdon.
 6.116.9. Iustus hwearf to Hrofesceastre, þær he ær biscop
wæs.
 6.116.10. Mellitum þone biscop Lundenwaran onfon ne woldon, ac ma
lufodon þæt heo þeowedan heora deofolgelda biscopum.
 6.116.12. Ond heo Eadbaldes þæs cyninges worda ne gemdon,
forðon his rice ne wæs ofer heo, swa swa his fæder hæfde.
 6.116.14. Hwæðre he mid his þeode mid Contwarum, seoðþan
he to Drihtne gecerred wæs, þæm godcundan bebodum þeowode &
hearsumede.
 6.116.16. Þæs gen to tacne is, þæt he het in Sancte
Petres mynstre cirican getimbran in are þære eadigan fæmnan Sancta
Marian, ða eft Mellitus on hyre noman gehalgode, þa he wæs
ærcebiscop.
 7.116.20. In ðisses cyninges rice se eadiga ærcebiscop Sanctus
Laurentius forðferde, & þæt heofonlice rice gestah; & in circan
& in mynstre þæs eadigan apostoles Sancte Petres bii his foregengan
Sancte Agustine bebyrged wæs þy feorðan dæge nonarum Februarium.
 7.116.23. Æfter þæm Mellitus, se wæs ær Lundenceastre
biscop, feng to þam biscopseðle Contwara burge cirican ðridda biscop from
Sancte Agustine.
 7.116.26. Wæs Iustus se biscop þa gen lifigende & reahte
þa gesomnunge æt Hrofesceastre.
 7.116.27. Ond heo begen mid micle gemænne & gewinne
Ongolciricean heoldon & reahton.
 7.116.29. Wæs he Mellitus mid lichoman untrymnesse mid fotadle
swiðe gehefigad; ac hwæðre halgum gongum his modes he glædlice all
eorðlic þing wæs oferhleapende, ond symle mid his mode wæs flegende
þa heofonlecan to lufienne & to biddenne & to secenne.
 7.116.32. Wæs he lichomlicre gebyrde æðeles cynnes, ac mid
modes heanisse micle æðelra.
 7.118.1. Sculon we ane cyðnesse his mægenes secgan, þæt
we his oðer mægen þy eað ongytan magon.
 7.118.2. Gelomp sumre tide, þæt seo ceaster Contwara burge
þurh ungemænne synna wearð fyre onbærned.
 7.118.4. & þæt fyr & þæt leg swiðe weox &
miclade, & him nænig mon mid wætra onweorpnesse wiðstondan meahte;
& micel dæl þære ceastre wæs fornumen.
 7.118.6. Ða for se wallenda leg & hine brædde to þam
biscope, þa getreowde he in godcundne fultom, þær se mennesca wan
wæs; heht his þegnas hine selfne beran ongean þæm fyre & asettan,
þær se leg & seo frecnis mæst wæs.
 7.118.9. Ond untrum ongon þurh his gebed þa frecenisse
þæs fyres onweg adrifan, þætte ær seo trume hond strongra monna
þurh micel gewin don ne meahte.
 7.118.12. & se wind sona, se ðe ær suðan bleow &
þa bærnnisse in þa burg strægd, hine norðan awearp ond þa
bærnnisse ut ofbegde; & sona eallinga þurh his gebed þæt fyr
acwan & adwæsced wæs.
 7.118.14. Ond forðon þe se Godes wer stronglice innon born mid
þy fyre godcundre lufan, & oft stormas & hreonisse þara werigra
gasta from his seolfes sceðenisse & his geferena mid his gelomelicum
gebedum & trymenissum scilde & wiðsceaf, wæs þæt þæs
wyrðe, þæt he wið þam middangeardlicum windum & legum swiðan
meahte, þy læs heo him & his freondum sceðeden.
 7.118.20. Onu þes halga biscop, æfter þon þe he fif winter
þa cirican heold & reahte in Eadbaldes rice leorde to heofonum, &
bebyrged wæs mid his fædrum in þæm oft cwedenan mynstre &
cirican Sancte Petres þy eahteðan dæge Calendarum Maiarum.
 7.118.25. Þæm sona æfterfylgde Iustus in biscophade, se
wæs æt Hrofesceastre ær biscop.
 7.118.26. & he ðære cirican for hine oðerne biscop
gehalgode, Romanus wæs haten, forðon he aldorlicnisse onfeng from
Bonefatio þam papan, þæt he biscopas hadian moste.
 8.118.29. Þære tide eac swylce Norðanhymbra þeod mid heora
cyninge Eadwine Cristes geleafan onfeng, þe him Paulinus bodade se halga
biscop & lærde.
 8.118.31. Þæm cyninge þære onfongennisse Cristes geleafan
& þæs heofonlecan rices eac swelce on healsunge, geweox meaht
eorðlices rices, swa þæt, þætte nænig Ongolcynna ær him,
eall Breotono gemæro on anweald onfeng, ða ðe oððe heora megþe
Ongolcynnes oðþe Bretta eardodon: all þæt he on anwald onfeng.
 8.120.5. Ge eac Monige swelce Bretta ealond Ongolcynnes rice
underþeodde, swa we ær beforan sægdon.
 8.120.7. Ðisse þeode, þæt is Norðanhymbrum, wæs se
æresta intinga to onfonne Cristes geleafan, þætte se foresprecena heora
cyning Edwini wæs mid mægsibbe geþeoded Contwara cyningum.
 8.120.9. Onfeng he þonan wiife æþelbeorge, æðelberhtes
dohtor þæs cyninges, seo oðre noman wæs Tate haten.
 8.120.11. Þa he ærest his ærendwrecan sende to Eadbolde
hire breðer, se wæs þa Contwara cyning, & þisse fæmnan gemanan
bæd & wilnade, ondswarede he þæt þæt alyfed nære,
þætte cristeno fæmne hæðnan men to wiife seald wære, þy
læs se geleafa & þa geryno þæs heofonlecan cyninges mid þæs
cyninges gemanan aidlad wære, se ðe þæs soðan cyninges bigong ne
cuðe.
 8.120.17. Þa ða ærendwrecan eft Eadwine sægdon þas
word, þa gehet he sona þæt he noht wiðerweardes don wolde þæm
cristenan geleafan, þe seo fæmne beeode, ac þæt heo moste þone
geleafan & bigong hire æfestnisse mid eallum hire geferum, þe heo mid
cwomen, þy cristnan þeawe lifian & þone wel healdan.
 8.120.21. Ne he ne wiðsoc þæt he seolfa eac þa ilcan
æfestnisse underfenge, gif wise witan þæt funde þæt heo haligra
gemeted beon meahte.
 8.120.23. Þa wæs seo fæmne gehaten, & æfter fæce
Eadwine onsended.
 8.120.24. Ond æfter þon þe heo ær funden hæfdon,
wæs gehalgod to biscope Gode se leofa wer Sanctus Paulinus, se mid heo feran
scolde, to ðon þæt he þa fæmnan & hire geferan æghwæðer
ge mid þa mærsunge heofonlicra geryna ge mid his dæghwamlicre lare
trymede, þæt heo in þam gemanan þara hæðenra besmiten ne
wære.
 8.120.30. Wæs he Paulinus to biscope gehalgod from Iusto þam
ærcebiscope þy twelftan dæge Calendarum Augustarum.
 8.120.31. Ða cwom he mid þa foresprecenan fæmnan to Eadwini
þæm cyninge, swa swa he wære gesið licumlicre gegaderunge.
 8.120.33. Ac he ma mid ealle his mode beheold, þæt he þa
þeode, þe he gesohte, to ongytenisse þæs soðan Godes & to
Cristes geleafan þurh his lare gecegde.
 8.120.35. Mid þy he ða se biscop in þa mægðe cwom mid
þære fæmnan, þa wonn he swiðe, þæt he æghwæðer ge his
feran, þa ðe mid him cwomon, þurh Drihtnes gife geheolde þæt heo ne
asprunge from heora geleafan, & gif he hwylce meahte þara hæðenra,
þæt/ he þurh his lare to Cristes geleafan gecerde.
 8.122.5. Ac swa se apostol cwæð, þeah ðe he micelre tide
wunne in his lare, þætte God þa mood þara ungeleafsumra ablænde,
þy læs him scine seo onlihtnes Cristes godspelles & his wuldres.
 8.122.8. Ða wæs þy æfteran geare, cwom sum monn in
Norðanhymbra mægðe; wæs his noma Eomær.
 8.122.9. Wæs he sended from Westseaxna cyninge, se wæs haten
Cwichelm, þæt he scolde Eadwine þone cyning somed ge rice ge lif
beneoman.
 8.122.11. Hæfde he & wæg mid hine twiecge handseax
geættred, þæt gif seo wund to lyt genihtsumode to þæs cyninges
deaðe, þæt þæt attor gefultmade.
 8.122.13. Cwom he to þam cyninge þy ærestan Eastordæge
bii Deorwentan þære ea, þær wæs þa cyninges aldorbold.
 8.122.15. Þa eode he inn, swa swa he his hlafordes ærendo
secgan scolde.
 8.122.16. Ond mid þy he þa geswippre muþe licetende ærend
wreahte & lease fleosewade, þa astod he semninga, & getogene þy
wæpne under his sceate, ræsde on þone cyning.
 8.122.19. Þa þæt þa Lilla geseah, se cyninges þegn him
se holdesta, næfde he scyld æt honda, þæt he þone cyning mid
scyldan meahte: sette þa his lichoman betweoh beforan þam stynge.
 8.122.21. & þurhstong þone cyninges þegn & þone
cyning gewundade.
 8.122.22. Þa wæs sona æghwonan mid wæpnum ymbheped.
 8.122.23. Hwæt þa gena oðerne cyninges þegn in þæm
ungerecce, se wæs Forðhere haten, mid þy manfullan wæpne acwealde.
 8.122.26. Þa wæs þære ilcan neahte þære halgan
Eastrena, cende seo cwen dohtor þæm cyninge, þære noma wæs
Eanflæd.
 8.122.27. Mid þy þe he ða se ilca cyning in þæs biscopes
ondweardnesse þoncunge dyde his Godum for þære deahter, þe him acenned
wæs, ongegn þon ongon se biscop þoncunge don Drihtne Criste ond þam
cyninge cyþan, þæt he þæt mid his benum æt him onfenge, þæt
heo seo cwen gesund & buton hefigum sare þæt bearn cende.
 8.122.32. Þa se cyning þis gehyrde, þa ongon he lustfullian
þæs biscopes wordum, & geheht hine sylfne deofolgildum wiðsacan;
& þæt he wolde Cristes ðeowdom geceosan, gif he him lif & sige
forgefe on þæm gewinne, þe he gehogad hæfde wið þam cyninge, from
þæm þe se myrðra ær sended wæs, se þe hine gewundade.
 8.124.3. Ond þa ilcan his dohtor to gehalgienne Criste þam
biscope to wedde gesealde, þæt he þæt gehat gelæstan wolde.
 8.124.5. Seo wæs gefulwad þy halgan dæge æt Pentecosten
ærest monna of Norðanhymbra þeode, mid endleofan fæmnan oðrum of
þære cwene hyrede; heo wæs twelfta.
 8.124.8. Þære tide eac wæs se cyning gehæled from
þære wunde, þe him ær gedon wæs.
 8.124.9. Þa gesomnode he his fyrd wið Westseaxum & þider
cwom; & sona þæs þe he on heo feaht, wæron him ealle his fynd
gecyðede, þa þe ær ymb his feorh syredon.
 8.124.11. & he þa sume ofslog, sume on onweald onfeng; &
he sigefæst swa eft ham ferde.
 8.124.13. Nales þæt sona þæt innstæpe &
ungeþeahtenlice þæm gerynum onfon wolde þæs Cristenan geleafan,
þeah þe þæt wære, þæt ofer þæt deofolgeldum ne þeowode,
seoðþan he hine to Cristes þeowdome gehatenne hæfde.
 8.124.16. Ac he ærest geornlice aa of tide æghwæðer ge
from þæm arwyrðan were Sancte Paulini þæt riht leornade þæs
halgan geleafan.
 8.124.18. Ge eac mid his ealdormonnum, þa ðe he wiseste &
snottroste wiste, þæt he gelomlice mid him þeahtode & sohte, hwæt
be þissum þingum to donne wære.
 8.124.20. Ge eac he seolfa, mid þy þe he wæs in gecynde se
gleawesta mon, oft longe ana sæt swigende muðe, ac mid inneweardre heortan
monig mid hine sprecende smeade, hwæt him selest to donne wære &
hwylce æfæstnis him to healdenne wære.
 9.124.25. Ðære tide eac swylce þæs apostolican seðles
biscop Bonefatius papa sende Eadwini gretinge & gewrit, mid þy he hine
trymede to onfonne Cristes leafan.
 9.124.28. Swylce eac wæs sum Godgespræce & heofonlic
onwrigenis, þe him geo seo godcunde arfæstnis onwrah, þa he wrecca
wæs mid Rædwald Eastengla cyning, seo swiðe gefultumede his ondgit to
onfonne & to ongeotonne monunge þære halwendan lare.
 9.124.31. Mid þy he þa se biscop Paulinus geseah, þæt he
uneaðelice meahte ða heannesse þæs cynelican modes to eaðmodnesse
gecerran, þæt he onfon wolde his ecre hælo & þæm geryne
þære liffæstan rode Cristes, ond he somed for his hælo þæs
cyninges & þære þeode, þe he fore wæs, ge mid worde trymenesse
mid monnum wonn, ge eac mid ða godcundan arfæstnesse mid worde his gebeda
won, þæt he foreþingode, þa æt nyhstan geleornade he in gaste &
him onwrigen wæs, hwelc onwrigenis giu heofonlic æteawde þæm
cyninge, þa he wrecca wæs.
 9.126.9. Ne ylde he hit þa leng; ac eode sona to þam cyninge
& hine monade þæt he his gehat gefylde, þæt he in þære
onwrigenesse/ geheht, þe him æteawed wæs, gif he þære tiide
ærmþa biswicade & to heannisse cynerices becwome.
 9.126.13. Þæs þis godgespræce & þeos onwrigenis
þisses gemetes.
 9.126.13. Mid þy hine ehte æðelfrið, se ðe ær him
cyning wæs, & þurh missenlice stowe he monigra geara tide flyma
wæs, ða gesohte he æt nyhstan & cwom to Rædwolde Eastengla
cyninge; & hine bæd þæt he his lif gescylde wið swa micles
ehteres sætingum, & him feorhyrde wære.
 9.126.18. Ond he lustlice hine onfeng & him geheht, þæt he
swa don wolde swa he hine bæd.
 9.126.19. Æfter þon þa æþelfrið se cyning hine
þær geahsode, þæt he mid Rædwold þone cyning wæs, þa sende
he sona ærendwrecan to him & micel feoh, wið þon ðe he hine
ofsloge oðþe him to cwale agefe; ne hwæðre owiht on þon fromade.
 9.126.23. Sende he eft æfteran siðe ærendwrecan; synde
þriddan siðe, & maran gife micle & feoh, þonne he him ær
sende, wið his cwale: ond het eac him onbeodan, þæt he hine wolde mid
fyrde to gefeohte gesecan, gif he his word & his gife forhogode.
 9.126.26. Þa wæs his mod æghwæðer ge mid þæm
beotungum gebreged ge mid þæm geofum gewemmed, þæt he geþafode
þæs cyninges bene & gehet, þæt he Eadwine ofsloge oðþe
feondum to cwale gefe.
 9.126.29. Þa wæs sum cyninges þegn his freond se
getreowesta, þe ðas þing gehyrde & onget.
 9.126.31. Þa eode he to his inne, þær he hine restan wolde,
wæs foreweard niht & hine acegde ut & him sægde & cyðde, hu
him mon emb don wolde.
 9.126.33. Cwæð him þa gyt to: Gif ðu wilt in þas seolfan
tid, ic þe alædo of þisse mægðe, & in þa stowe alæde,
þær þe næfre Rædwald ne æðelfrið gemetan magon.
 9.128.3. Cwæð he to him: On þonce me synd þin word &
þin lufo, & hwæðre ne mæg ic þæt don, þæt þu me
lærest, þæt ic ærest þa wære forlæte, þe ic to swa miclum
cyninge nom, mid þy he me noht yfeles dyde ne laðes æteawde.
 9.128.6. Ac gif ic deað þrowian sceal, leofre me is, þæt
he mec to deaðe sylle þonne unæðelra mon.
 9.128.8. Oðþe la hwider mæg ic nu leng fleon?
 9.128.8. Monigra geara tida ofer ealle Breotone ic flyma wæs,
þæt ic me his hete bearh & warenode.
 9.128.10. Þa eode se his freond onweg from him, & he Eadwini
ana þær ute gewunade.
 9.128.11. Sæt swiðe unrot on stane beforan þære healle,
& ongon mid monegum hætum his geþohta swenced beon: & ne wiste,
hwider he eode oðþe hwæt him selest to donne wære.
 9.128.14. Mid þy he þa longe swigendum nearonissum his modes
& mid þy blindan fyre soden wæs, þa geseah he semninga on midre niht
sumne mon wið his gongan uncuþes ondwlitan & uncuðes gegyrlan.
 9.128.17. Þa he ða to him cwom, þa wæs he forht geworden.
 9.128.17. Þa eode he to him, grette hine & frægn, for hwon
he in þære tide, þe oðre men slepon & reston, ana swa unrot on
stane wæccende sæte.
 9.128.19. Ða frægn he hine, hwæt þæs to him lumpe,
hwæðer he wacode þe slepe, & hwæðer he þe ute þe inne
wære.
 9.128.21. Ða ondswarade he & him to cwæð: Ne tala þu
me, þæt ic ne cunne þone intingan þinre unrotnisse & þinre
wæcene & onlæpnesse þines seðles.
 9.128.23. Ac ic cuðlice wat, ge hwæt þu eart ge for hwon
þu gnornast, & hwylc toweard yfel þu þe in neahnesse forhtast.
 9.128.25. Ac gesaga me hwylce mede þu wille syllan þam men, gif
hwylc sy, þætte þec from þissum nearonessum alyse ond Rædwalde on
mod beswape, þæt he noht laðes ne gedo ne þec þinum feondum to cwale
agife?
 9.128.28. Þa ondswarede & cwæð, þæt he ealle ða
god, þe he meahte, for mede þislicre fremsumnesse syllan wolde.
 9.128.30. Ða ætecte he þa gyt his gesprec & cwæð:
& nu gif he ðe eac, adwæsctum þinum feondum, in soðe toweard
cynerice gehateð, swa þæt nales þæt an ealle þine yldran, ac
ealle cyningas, þa ðe in Breotone wæron ær, þu in meahte & in
rice feor oferstigest?
 9.130.1. Þa wæs he Eadwine baldra geworden in þære
frignesse, & sona gehet, se ðe him swa micle fremsumnesse forgefe,
þæt he him þæs wolde wyrðelice þoncunce don.
 9.130.4. Cwæð he þriddan siðe to him, se þe him wið
spræc: Ono gif se mon, se ðe þyslice gife & swa micle soðlice þe
towearde forecwið, ond eac swylce geþeahte þinre hælo & betran
lifes & nyttran þe æteawan mæg, þonne ænig þinra maga
oðþe yldrena æfre gehyrde cwist þu hwæðer þu his þa halwendan
monunge onfon wille & him hearsum beon?
 9.130.9. Þa ne elde he Eadwini owiht ac sona gehet, þæt he
wolde in eallum þingum him hearsum beon & his lare lustlice onfon, se
þe hine from swa monegum ermþum & teonum generede & to heanisse
cynerices forðgelædde.
 9.130.12. Þa he ða þisse ondsware onfeng, se þe mid hine
spræc, þa instæpe sette he mid þa swiðron hond him on ðæt
heafod & þus cwæð: ðonne þis tacen þislic þe tocyme, þonne
gemyne þu þas tide uncres gespreces & ne yld þu þæt þu þa
þing gefylle, þe ðu me nu gehete.
 9.130.16. Þa he ða þas word spræc, þa ne wiste he
semninga hwær he cwom; wolde þæt he in þon ongete, þæt þæt
mon ne wæs, se þe him æteawde, ac þætte þæt gast wæs.
 9.130.20. Ond mid þy he ða se geonga æþeling ana þær
þa gyt sæt, ond wæs swiðe gefeonde bi þære frofre þe him
gehaten wæs, ac hwæðre sorgende mode geornlice þohte, hwæt se
wære oðþe hwonan he cwome, se ðas þing to him sprecende wæs, þa
com eft to him se foresprecena his freond & mid bliðe ondwleotan hine
halette & grette.
 9.130.24. & þus cwæð: Aris, gong in; gerest þinne
lichoman & þin mod buton sorgum, forðon þæs cyninges heorte is
oncerred; ne wile he ðe owiht laðes gedon, ac he ma wile his treowa &
his gehat wið þe gehealdan & þe feorhhyrde beon.
 9.130.28. Sægde him þa æfter þon þæt: Se cyning his
geþoht, bi ðæm þe ic ðe ær sæde, þære cwene in
deagolnesse onwreah.
 9.130.30. Ða onwende heo hine from þære yflan inngehygde his
modes; lærde hine & monade, þætte þæt nænige þinga
gedafenode swa æðelum cyninge & swa geþungennum, þæt he sceolde
his freond þone betstan in neede gesetum in gold bebycgan, & his treowe
for fea gitsunge & lufan forleosan, seo wære deorwyrðre eallum
maðmum.
 9.132.1. Hwæt sculon we þæs nu ma secgan?
 9.132.1. Dyde se cyning swa hit ær cweden wæs; nales þæt
an þæt he ðone wreccan to cwale ne gesealde, ac eac swylce him
gefultumade, þæt he to rice becwom.
 9.132.4. Forþon sona siðþan þa ærendwrecan ham cerdon,
þe his cwale ærendodon, þa gebeon Rædwald his fyrd & micel weorod
gesomnade to gewinnenne wið æþelfriðe.
 9.132.6. Þa for he him togegnes ungelice weorode, forþon he ne
wolde him fyrst alyfan, þæt he moste his weorod eal gesomnian.
 9.132.8. Ða geforon heo tosomne & gefuhton gemære Mercna
þeode æt eastdæle þære ea, þe is Idle nemned; & þær mon
æðelfrið þone cyning slog.
 9.132.10. Swylce eac in ðæm ilcan gefeohte mon sloh
Rædwoldes sunu, se wæs haten Regenhere.
 9.132.11. Ond swa Eadwine æfter þam godgesprece, þe he ær
onfeng, nales þæt an þæt he him þa sætunge þa gewearonode
þæs unholdan cyninges, ac eac swylce æfter his slege him in þæs
rices wuldor æfterfylgde.
 9.132.15. Mid þy he þa Paulinus se biscop Godes word bodade
& lærde, & se cyning elde þa gyt to gelyfanne & þurh sume
tide, swa swa we ær cwædon, gelimplicum ana sæt, & geornlice mid
him seolfum smeade & þohte, hwæt him selest to donne wære &
hwylc æfæstnes him to healdanne wære, þa wæs sume dæge se
Godes wer ingongende to him, þær he ana sæt, ond sette his þa
swiðran hond him on þæt heafod, & hine ahsode hwæðer he
þæt tacen ongytan meahte.
 9.132.22. Þa oncneow he hit sona sweotole & wæs swiðe
forht geworden, & him to fotum feoll; & hine se Godes monn up hof,
& him cuðlice tospræc, & þus cwæð: Ono hwæt þu nu
hafast þurh Godes gife þinra feonda hond beswicade, þa ðu ðe ondrede,
& þu þurh his sylene & gife þæm rice onfenge, þe ðu
wilnadest.
 9.132.26. Ac gemyne nu þæt þu þæt þridde
gelæstest, þæt þu gehete, þæt þu onfo his geleafan & his
bebodu healde, se ðe þe from wilwendlecum earfeðum generede & eac in
are wilwendlices rices ahof.
 9.132.29. Ond gif ðu forð his willan hearsum beon wilt, þone
he þurh me bodað & læreð, he þonne þe eac from tinttregum
genereð ecra yfela ond þec dælneomende gedeð mid him þæs ecan
rices in heofonum.
 10.134.1. Þa se cyning þa þas word gehyrde, þa andswarode
he him & cwæð, þæt he æghwæþer ge wolde ge sceolde þam
geleafan onfon þe he lærde.
 10.134.3. Cwæð hwæþere, þæt he wolde mid his
freondum & mid his wytum gesprec & geþeaht habban, þæt gif hi
mid hine þæt geþafian woldan, þæt hi ealle ætsomne on lifes
willan Criste gehalgade wæran.
 10.134.6. Þa dyde se cyning swa swa he cwæð, & se
bisceop þæt geþafade.
 10.134.7. Þa hæfde he gesprec & geþeaht mid his witum
& syndriglice wæs fram him eallum frignende, hwylc him þuhte &
gesawen wære þeos niwe lar & þære godcundnesse bigong, þe
þær læred wæs.
 10.134.11. Him þa andswarode his ealdorbisceop, Cefi wæs
haten: Geseoh þu, cyning, hwelc þeos lar sie, þe us nu bodad is.
 10.134.12. Ic þe soðlice andette, þæt ic cuðlice
geleornad hæbbe, þæt eallinga nawiht mægenes ne nyttnes hafað sio
æfæstnesse, þe we oð ðis hæfdon & beeodon.
 10.134.15. Forðon nænig þinra þegna neodlicor ne
gelustfullicor hine sylfne underþeodde to ura goda bigange þonne ic; &
noht þon læs monige syndon, þa þe maran gefe & fremsumnesse æt
þe onfengon þonne ic, & on eallum þingum maran gesynto hæfdon.
 10.134.18. Hwæt ic wat, gif ure godo ænige mihte hæfdon,
þonne woldan hie me ma fultumian, forþon ic him geornlicor þeodde &
hyrde.
 10.134.20. Forþon me þynceð wislic , gif þu geseo þa
þing beteran & strangran, þe us niwan bodad syndon, þæt we þam
onfon.
 10.134.23. Þæs wordum oþer cyninges wita & ealdormann
geþafunge sealde, & to þære spræce feng & þus cwæð:
þyslic me is gesewen, þu cyning, þis andwearde lif manna on eorðan to
wiðmetenesse þære tide, þe us uncuð is, swylc swa þu æt
swæsendum sitte mid þinum ealdormannum & þegnum on wintertide, &
sie fyr onælæd & þin heall gewyrmed, & hit rine & sniwe
& styrme ute; cume an spearwa & hrædlice þæt hus þurhfleo,
cume þurh oþre duru in þurh oþre ut gewite.
 10.136.2. Hwæt he on þa tid, þe he inne bið, ne bið
hrinen mid þy storme þæs wintres; ac þæt bið an eagan bryhtm
& þæt læsste fæc, ac he sona of wintra on þone winter eft
cymeð.
 10.136.5. Swa þonne þis monna lif to medmiclum fæce
ætyweð; hwæt þær foregange, oððe hwæt þær
æfterfylige, we ne cunnun.
 10.136.7. Forðon gif þeos lar owiht cuðlicre &
gerisenlicre brenge, þæs weorþe is þæt we þære fylgen.
 10.136.8. Þeossum wordum gelicum oðre aldormen & ðæs
cyninges geþeahteras spræcan.
 10.136.10. Þa gen toætyhte Cefi & cwæð, þæt he
wolde Paulinus þone bisceop geornlicor gehyran be þam Gode sprecende þam
þe he bodade.
 10.136.12. Þa het se cyning swa don.
 10.136.12. Þa he þa his word gehyrde, þa clypode he &
þus cwæð: Geare ic þet ongeat, þæt ðæt nowiht wæs,
þæt we beeodan.
 10.136.14. Forþon swa micle swa ic geornlicor on þam bigange
þæt sylfe soð sohte, swa ic hit læs mette.
 10.136.15. Nu þonne ic openlice ondette, þæt on þysse lare
þæt sylfe soð scineð, þæt us mæg þa gyfe syllan ecre
eadignesse & eces lifes hælo.
 10.136.17. Forþon ic þonne nu lære, cyning, þæt
þæt templ & þa wigbedo, þa ða we buton wæstmum ænigre
nytnisse halgodon, þæt we þa hraþe forleosen & fyre forbærne.
 10.136.20. Ono hwæt he þa wæs se cyning openlice
ondettende/ þam biscope & him eallum, þæt he wolde fæstlice þam
deofolgildum wiðsacan ond Cristes geleafan onfon.
 10.136.23. Mid þy þe he þa se cyning from þæm
foresprecenan biscope sohte & ahsode heora halignesse, þe heo ær
bieodon, hwa ða wigbed & þa hergas þara deofolgilda mid heora heowum,
þe heo ymbsette wæron, heo ærest aidligan & toweorpan scolde, þa
ondsworede he: Efne ic.
 10.136.27. Hwa mæg þa nu eað, þe ic longe mid dysignesse
beeode, to bysene oðerra monna gerisenlecor toweorpan, þonne ic seolfa
þurh þa snytro, þe ic from þæm soðan Gode onfeng?
 10.136.29. Ond he ða sona from him awearp þa idlan dysignesse,
þe he ær beeode, ond þone cyning bæd þæt he him wæpen sealde
& stodhors, þæt he meahte on cuman & deofolgyld toweorpan.
 10.138.2. Forðon þam biscope heora halignesse ne wæs alyfed,
þæt he moste wæpen wegan, ne elcor buton on myran ridan.
 10.138.4. Þa sealde se cyning him sweord, þæt he hine mid
gyrde; & nom his spere on hond & hleop on þæs cyninges stedan
& to þæm deofulgeldum ferde.
 10.138.6. Þa ðæt folc hine þa geseah swa gescyrpedne, þa
wendon heo þæt he teola ne wiste, ac þæt he wedde.
 10.138.7. Sona þæs þe he nealehte to þæm herige, þa
sceat he mid þy spere, þæt hit sticode fæste on þæm herige, ond
wæs swiðe gefeonde þære ongytenesse þæs soðan Godes bigonges.
 10.138.10. Ond he ða heht his geferan toweorpan ealne þone
herig & þa getimbro & forbærnan.
 10.138.12. Is seo stow gyt æteawed gu ðeara deofulgilda, noht
feor east from Eoforwicceastre begeondan Deorwentan þære ea, ond gen to
dæge is nemned Godmundingaham, þær se biscop þurh þæs soðan
Godes inbryrdnesse towearp & fordyde þa wigbed, þe he seolfa ær
gehalgode.
 11.138.17. Ða onfeng Eadwine cyning mid eallum þæm
æðelingum his þeode & mid micle folce Cristes geleafan &
fulwihte bæðe þy endlyftan geare his rices.
 11.138.19. Wæs he gefulwad from Paulini þæm biscope his
lareowe in Eoforwicceastre þy halgestan Eastordæge in Sancte Petres
cirican þæs apostoles, þa he þær hræde geweorce of treo cirican
getimbrode.
 11.138.22. Siðþan he gecristnad wæs, swylce eac his lareowe
& biscope Paulini biscopseðl forgeaf.
 11.138.23. Ond sona þæs þe he gefulwad wæs, he ongon mid
þæs biscopes lare maran cirican & hyrran stænenne timbran &
wyrcan ymb þa cirican utan, þe he ær worhte.
 11.138.26. Ac ærþon heo seo heannis þæs wealles gefylled
wære & geendad, þæt he se cyning mid arleasre cwale ofslegen
wæs, & þæt ilce geweorc his æfterfylgende Oswalde forlet to
geendianne.
 11.138.28. Of þære tide Paulinus se biscop syx ger ful,
þæt is oð endan þæs cyninges rices, þæt he mid his fultome in
þære mægðe Godes word bodode & lærde; & men gelyfdon &
gefulwade wæron, swa monige swa forteode wæron to ecum life.
 11.138.32. In þæm wæron Osfrið & Eatfrið Eadwines
suna cyninges, þa begen him wæron cende, þa he wrecca wæs, of
Cwenburghe, seo wæs Ceorles dohtor Mercna cyninges.
 11.140.1. Wæron eac gefulwade æfterfylgendre tiide oðer his
bearn, of æðelberge þære cwene acende, æþelhun &
æðelfrið his dohtor & oðer his sunu, Wuscfrea wæs haten; ac
þa ærran tu under crisman forðgeleordon & in cirican in
Eoferwiicceastre bebyrgde wæron.
 11.140.5. Swilce eac wæs gefulwad Yffe Osfriðes sunu, &
monige æðelingas þæs cynecynnes.
 11.140.7. Is þæt sægd, þætte swa micel hætu &
lust wære Cristes geleafan & fulwihtbæðes in Norðanhymbra
þeode, þætte Paulinus se biscop sumre tide com mid þone cyning &
cwene in þone cynelican tun, se wæs nemned ætgefrin; & þær
wunode syx & þrittig daga, þæt he þær þæt folc cristnade
& fulwade.
 11.140.11. & he noht elles dyde eallum þam dagum from ær
morgenne oð æfen, þon þæt cumende Cristes folc þider of eallum
tunum & stowum mid godcundre lare timbrede ond synna forlætnesse
bæðe aðwog in þæm streame þe Glene is nemned.
 11.140.15. Þes tun wæs forlæten in þara æfterfylgendra
cyninga tidum, & oðer wæs fore þæm getimbred in þære stowe
þe Mælmen hatte.
 11.140.17. Þa stowe syndon in Beornica mægðe; ac swelce eac
in Dera mægðe, þær se biscop oft mid þone cyning wæs, þæt
he fulwade þæt folc in Swalwan streame, se ligeð bi Cetreht tune.
 11.140.20. Forþon þa gena ne wæron cyrican getimbrode ne
fulwihtstowe in þæm fruman þære acendan cirican.
 11.140.21. & hwæðre in Donafelda, þær wæs cyninges
bold, het Eadwine þær cirican getimbran, ða æfter fæce þa
hæðnan mid ealle þy boðle forbærndon, from þæm eft se cyning
slegen wæs.
 11.140.24. For þæm eft þa æfteran cyningas him boðl
worhton in þæm londe, þe Loidis hatte.
 12.140.26. Hæfde Edwine se cyning swa micle wilsumnesse þæs
bigonges Cristes geleafan, þæt he eac swylce Eorpwald Eastengla cyning
Rædwaldes sunu to þon gespeon, þæt he forlet þa idelnesse
deofolgilda & þæm gerynum onfeng Cristes geleafan mid his mægðe
Eastenglum.
 12.140.30. Wæs Rædwald his fæder geo geara in Cent
gelæred in þa gerynu Cristes geleafan, ac holinga; forðon þa he eft
ham com, wæs biswicen from his wife & from sumum unrihtum lareowum,
þæt he forlet þa hluttornesse Cristes geleafan.
 12.142.2. & his þa neorran tide wæron wyrson þam
ærran, swa þætte þy þeawe þe geo þa ealdan Samaritane dydon,
þæt he wæs gesewen Criste þeowian & eac deofolgeldum.
 12.142.5. Ond he in þam ilcan herige wigbed hæfde to Cristes
onsægdnesse & oðer to deofla onsægdnisse.
 12.142.6. Se ilca here þær wunade oð Aldwulfes tide
þære ilcan mægðe cyninges; sægde he þæt he hine cneoht
weosende gesawe.
 12.142.8. Wæs he se foresprecena cyning Rædwald æðelre
gebyrde, þeah þe he on dæde unæðele wære: wæs he Tyteles
sunu; þæs fæder wæs Wuffa haten, from þæm Eastengla cyningas
forðon Wuffingas wæron nemnde.
 12.142.12. Ono hwæt Eorpwald þa se cyning nales æfter
micelre tide wæs ofslegen from sumum hæðnum men, Ricberht hatte.
 12.142.13. Þonon þa seo mægð þreo gear ful in gedwolan
wæs lifiende, oðþæt Sigeberht Eorpwaldes broðor to þam rice
feng.
 12.142.15. Se mon wæs þurh eall se cristenesta & se
gelæredesta; wæs he be þam breþer lifigendum wrecca in Gallia londe;
& þær wæs mid þam gerynum Cristes geleafan wel gelæred.
 12.142.18. Þæs geleafan he wolde his leode dælnimende
gedon, sona þæs þe he to rice feng; & his þæm godan willan wel
gefultmode Felix se biscop, se cwom of Burgundena rices dælum, þær he
wæs acenned & gehalgod.
 12.142.21. Cwom he ærest hider ofer sæ to Honorie þæm
ærcebiscope; & him sægde his willan & his lust.
 12.142.22. Þa sende he hine godcunde lare to læranne in
Eastengle.
 12.142.23. Ond he sona se arfæsta bigenga þæs gastlican
londes micelne wæstm gemette in þære þeode geleafsumra folca.
 12.142.25. & he ealle þa ðeode æfter þæm geryne his
noman from longre wenisse & ungesælignesse alysde, & to Cristes
geleafan & to soðfæstnesse weorcum & to geofum þære ecan
gesælignesse gelædde.
 12.142.28. Onfeng he biscopseðl in Dommocceastre; ond mid þy
þe he seofontyne winter in biscoplicum gerece fore wæs, & þær he
in sibbe his lif geendade.
 13.142.31. Lærde he Sanctus Paulinus se biscop eac swelce Godes
word in Lindesse, seo mægð is seo neahste in suðhealfe Humbre streames;
ligeð ut on sæ.
 13.144.1. Ond þa ærest to Drihtnes geleafan gecerde Lindcylene
ceastre gerefan, þæs noma wæs Blæcca, mid his heorode.
 13.144.3. Swelce he in þære ceastre stænenne cirican
getimbrede æðeles geweorces, þære gen to dæge mæg mon geseon
þa weallas stondan; ond þær gen æghwylce geare æteawed bið monig
wundor untrumra hælo þara ðe ða stowe mid geleafan secað.
 13.144.6. In þære seolfan cirican Sanctus Paulinus se biscop,
þa Iustus se biscop to Criste leorde , Honorium for hine to biscope
gehalgode, swa we eft heræfter gemyndgiað.
 13.144.9. Bi þisse mægðe geleafan, cwæð he Beda, me
sægde sum arwyrðe mæssepreost & abbud of Peortanea þæm ham, se
wæs Deda haten.
 13.144.11. Cwæð he, þæt him sægde sum eald weota,
þæt he wære gefulwad æt middum dæge from Paulino ðæm biscope
in Eadwinis ondweardnisse þæs cyninges, ond micel menigeo þæs folces
in Treontan streame bi Teolfinga ceastre.
 13.144.14. Sægde se ilca mon hwylc þæs biscopes heow
wære Sancte Paulinus: cwæð þæt he wære long on bodige &
hwon forðheald; hæfde blæc feax & blacne ondwlitan, medmicle nose
þynne, & wære æghwæðer ge arwyrðlic ge onderslic on to
seonne.
 13.144.18. Hæfde he him to fultome in þære godcundan
þegnunge Iacobum diacon; wæs se mon wel gelæred & æðele ge in
Criste/ ge in his cirican: se leofað usse tide.
 14.144.21. Is ðæt sægd, ðæt in ða tid swa micel sib
wære in Breotone æghwyder ymb, swa Eadwines rice wære, þeah þe an
wiif wolde mid hire nicendum cilde, heo meahte gegan buton ælcere
sceðenisse from sæ to sæ ofer eall þis ealond.
 14.144.24. Swylce eac se ilca cyning to nytnisse fond his leodum,
þæt in monegum stowum, þær hluttre wællan urnon, bi fulcuðum
strætum, þær monna færnis mæst wæs, þæt he þær gehet
for wegferendra gecelnisse stapolas asetton & þær ærene ceacas
onahon: ond þa hwæðre nænig fore his ege & his lufan hrinan
dorste ne ne wolde buton his nedþearflicre þegnunge.
 14.144.30. Swelce he hæfde swa micle heannisse in þæm
cynerice, þætte nales þæt aan þæt heo segn fore him bæron
æt gefeohte, ac eac swylce in sibbe tiide, þær he rad betweoh his hamum
oðþe be tunum mid his þegnum, ge þeah he eode, þæt him mon symle
þæt tacn beforan bær.
 14.146.4. In þære tide hæfde Honorius biscophad þæs
apostolican seðles, se wæs Bonefatius æfterfylgend.
 14.146.5. Ða he ða se papa þæt geahsode, þætte
Norðanhymbro þeod mid Eadwine heora cyninge to Cristes geleafan & to
his ondetnesse gecerred wæs þurh Paulinus godcunde lare, þa sende he
þam ilcan biscope hider pallium.
 14.146.8. & eac swylce Eadwine þæm cyninge sende
trymmendlic gewrit, & mid fæderlice lufan hine wæs onbærnende,
þæt heo in þæm geleafan soðfæstnisse, þone þe heo onfengon,
symle fæstlice astoden & aa wunedon.
 15.146.12. Betweoh ðas ðing ða wæs Iustus se ærcebiscop
gelæded to þæm heofonlecan rice þy feorðan dæge iduum
Novembrium.
 15.146.13. Ond Honorius wæs haten se ðe for hine to biscope
gecoren wæs.
 15.146.14. Se cwom to Sancte Paulini, þæt he hine halgian
sceolde; & he him togegnes ferde to Lindcylene, & in þære cirican,
þe we ær befor an sægdon, he hine þær to biscope gehalgode.
 15.146.17. Se wæs from Sancte Agustine fifta ærcebiscop
Contwara burge.
 15.146.18. Þæm biscope eac swylce se ilca papa Honorius sende
pallium & gewrit, in þæm he gesette & arædde, þætte swa
oft swa Cantwareburge biscop oðþe Eoforwicceastre of þissum life
geleorde, þætte se ðe lifigende wære þæs hades, hæfde meahte
oðerne biscop his stowe to halgianne, þær se oðer forðleorde, ðy
læs nead wære, þæt heo simle swencte wæron ofer swa longne wæg
sæs & londes to Rome for halgunge ærcebiscopes.
 16.146.26. Ono hwæt he Eadwine, æfter þon þe he
seofonteone winter Ongolþeode & Bretta in cynedome wuldorlice fore
wæs, of þæm wintrum he syx winter Cristes rice compade, þa wonn wið
hine Ceadwealla Bretta cyning.
 16.146.29. & him Penda on fultome wæs, se fromesta esne of
Mercna cyningcynne.
 16.148.1. Ond he Penda of þære tide þære ilcan þeode
Mercna rice tu & twentig wintra missenlice hlete fore wæs.
 16.148.3. Þa wæs geðeoded hefig gefeoht & micel on
Hæðfelda, & þær mon Eadwine þone cyning sloh þy feorðan
dæge iduum Octobrium.
 16.148.5. Hæfde he þa seofon & feowertig wintra: &
eall his weorod oðþe ofslegen wæs oðþe geflymed.
 16.148.6. Swylce eac in þæm ilcan gefeohte Osfrið his sunu
oðer ær him gefeoll, se hwætesta fyrdesne.
 16.148.8. Oðer his sunu for neade Eadfrið to Pendan þæm
cyninge gebeag; ond se æfter fæce from him, þa Oswald cyning wæs,
unrihtlice ofslegen wæs ofer aðas & treowe.
 16.148.11. Þære tide wæs þæt mæste wæl geworden
in Norðanhymbra ðeode & cirican.
 16.148.12. Ne wæs þæt holinga; forðon oðer þara
heretogena wæs hæðen, þe þæt gefeoht fremede, oðer wæs
þæm hædnum reðra & grimra, forðon þe he elreordig wæs.
 16.148.14. Wæs he Penda mid ealle Mercna þeode deofolgeldum
geseald, & þæs Cristnan noman wæs unwis.
 16.148.16. Ceadwealla, þeah ðe he ða ondetnesse hæfde
þæs Cristenan noman, hwæðre he wæs in his mode & on his
þeawum to þon elreordig, þæt he ne furþum wiiflice hade oðþe
þære unsceðþendan eldo cilda arede, ac he ealle mid wildeorlicre
reðnesse þurh tintrego deaðe gesealde.
 16.148.20. Ond he longre tide ealle heora mægðe mid gewede
wæs geondferende, ond on his mode þohte & þreodode, þæt wolde
eall Ongolcyn of Breotone gemærum aflyman.
 16.148.22. Ond þeah þe he Cristen beon sceolde, ne wolde he
ænige aare weotan on þære Cristnan æfestnisse, seo mid him up cumen
wæs: swa gen to dæge Bretta þeaw is, þæt heo Ongolcynnes geleafan
& æfæstnisse for noht habbað, ne him in ængum þingum ma
gemænsumigan willað þon hæðnum monnum.
 16.148.28. Ða wæs broht Eadwinis heafod þæs cyninges to
Eoforwiicceastre, & wæs eft æfter þon gedon in Sancte Petres
cirican þæs apostolis, þa he timbran ongon; ac Oswald his
æfterfylgend heo geendade, swa we ær beforan sægdon.
 16.148.31. Wæs hit geseted Sancte Gregories portice þæs
papan, from þæs discipuli he lifes word & Cristes geleafan onfeng.
 16.148.34. Ða æfter Eadwinis slege & for þisse tida
frecelnisse Sanctus Paulinus se biscop genom mid hine æðelbyrge þa
cwene, þa he ær brohte, & in scipgefære hwearf eft to Cent.
 16.150.2. Wæs Bassa heora latteow Eadwines cyninges þegn se
fromesta.
 16.150.3. Ond hi from Honorie þæm ærcebiscope &
Eadbalde þam cyninge swiðe arweorðlice onfongne wæron.
 16.150.5. Hæfdon heo swylce mid him Eanflæde Eadwines dohtor
& Wuscfrean his sunu, swylce eac Yffe his suna sunu Osfriðes, ða eft
seo modor æfter þon onsende for Eadbaldes ege & Oswaldes þara
cyninga in Gallia rice to fedanne Dægbrehte þæm cyninge, se wæs hire
freond.
 16.150.9. & heo begen þær in cildhade forðferdon, &
æfter gerisenre are heora æðelnisse & unscæððednisse in
cirican bebyrgde wæron.
 16.150.11. Brohte heo seo cwen mid heo monig deorwyrðe fatu
Eadwines þæs cyninges, mid þæm wæs sum micel gylden Cristes mæl
& gylden cælic gehalgad to wigbedes þenunge, þa nu gen oð þis
mæg mon sceawigan gehealden in Contwara cirican.
 16.150.15. In þa tid seo cirice æt Hrofesceastre wæs
heordeleas, forðon Romanus þære ceastre biscop wæs from Iusto
þæm ærcebiscope to ærendwrecan onsended to Honorie þam papan,
& wearð bisenced in sæs yðum.
 16.150.18. Ond þurh þæt se foresprecena biscop Sanctus
Paulinus þære cirican scire onfeng mid þæs arcebiscopes hæse &
Eadboldes þæs cyninges; & he ða hæfde, oðþæt he on his
tide þæt heofonlice rice gestah mid wæstme his þæs wundurlican
gewinnes.
 16.150.22. On þære cyricean he forlet his pallium þæt he
onfeng fram þam Romaniscan papan, & his lichama on sibbe resteð.
 16.150.23. Forlet he on his cyricean æt Eoforwicceastre Iacobum
þone diacon; wæs þæt cyriclic wer & halig on eallum þingum:
& he syððan langre tide on þære cyricean wæs wuniende, &
micle hloþe þurh his lare & fullwihte þam ealdan feonde afyrde.
 16.150.27. & þone tun, þe he oftust oneardode, wel neah
Cetrehtan geen to dæge mon his naman cneodeð.
 16.150.29. & forþon þe he wæs on cyricsonge se
gelæredesta, & æfter fæce sibbe tide comon eft on Norðanhymbra
mægðe & þæt rim weox þara leafsumra, þæt he wæs monigra
magister ciriclices sanges æfter Romane þeawe & Cantwara.
 16.152.1. & he þa eald & dagana full, þæt is godra
dæda, æfter þon þe halige writu sprecað, þet he fædera weg
wæs fylgende.
 16.152.4. Her endaþ seo æftre boc.

END_TEXT
START_TEXT

Bede 3
B9.6.5.
Bede, History of the English Church and Nation, Book 3: Miller 1890-98, 152-252.



 0.152.5. <foreign>TERTIUS INCIPIT ECCLESIASTICAE HYSTORIAE GENTIS ANGLORUM
LIBER</foreign>.
 1.152.5. Ða Eadwine þa wæs on þam gefeohte ofslegen, þa
feng to Dera rice his fæderan sunu ælfrices, Osric wæs haten, forþon
of þære mægþe he Eadwine hæfde cneorisse & rices fruman.
 1.152.7. Se Osric þurh Sancte Paulines lare þæs bisceopes
mid þam gerynum Cristes geleafan gelæred wæs.
 1.152.9. Þonne feng to Beornica rice æþelfriþes sunu,
Eanfrið wæs haten, forþon he wæs þare mægþe cyningcynnes.
 1.152.11. In þas twa mægþa Norþanhymbra ðeod iu geara
todæled wæs.
 1.152.12. & eallre þære tide þe Eadwine cyning wæs,
þæt he se Eanfrið æþelfriþes sunu mid micelre æþelinga
geogeðe ge mid Scottum ge mid Pehtum wracodon; & þær þurh Scotta
lare Cristes geleafan onfengon, & gefullade wæron.
 1.152.15. & sona þæs þe Eadwine ofslegen wæs hiora
feond, þa hwurfan hi ham to hiora eðle; & se Eanfrið feng to Beornica
rice.
 1.152.17. Ono hwæt æghwæþer þara cyninga, syðþan
hi rice hæfdon, forletan þa geryno þæs heofonlican rices mid þam hi
gehalgede wæron, & eft hwurfan to þam ealdan unsyfernessum
deofolgylda.
 1.152.20. & hi sylfe þurh þæt forluran.
 1.152.21. & sona butan yldincge æghwæþerne Cadwalla
Bretta cyning mid arleasre hond, ac hwæðre mid rihte wrace heo kwealde.
 1.152.22. Ond ærest þy neahstan sumera in municep þære
byrig on ungearone þone Osric mid his fyrd becwom, & hine mid ealle his
weorode adilgade.
 1.154.1. Æfter þon he eall ger onwalg Norþanhymbra
mægðe ahte, nales swa swa sigefæst cyning, ac swa swa leodhata,
þæt he grimsigende forleas ond heo on gelicnesse þæs traiscan
wæles wundade.
 1.154.4. Þa æt nyhstan cwom Eanfrið buton geþeahte, his
weotena twelfa sum, to him, þæt he wolde sibbe & friðes wilnian.
 1.154.6. Þone he ða gelice hlete geniðrade & ofslog.
 1.154.6. Þis ungesælige gear & þæt godlease gen to
dæge laðe wunað, ge fore fleame cyninga from Cristes geleafan & eft
to deofolgyldum cerdon, ge for wedenheortnisse þæs leodhatan Bretta
cyninges.
 1.154.9. Forðon þæt þa eallum gemænelice licade, þe
ðara cyninga tiide teledon, þæt heo onweg adyde þa gemynd þara
treowleasra cyninga; ond þæt ilce ger to þæs æfterfylgendan
cyninges rice teledon, þæt is, Gode þæs leofan weres Oswaldes.
 1.154.13. Þa wæs æfter Eanfriðes slege his broðor,
þæt he cwom Oswald mid medmicle weorode ac mid Cristes geleafan getrymede,
þæt he þone manfullan Bretta cyning mid his unmætum weorode, þæm
he gealp, þæt him nowiht wiðstandan meahte, ofslog & acwealde in
þære stowe, þe Ongle nemnað Denises burna.
 1.154.19. Is seo stow gen to dæge æteawed & is in micelre
arwyrðnesse hæfd, þær se Oswald to þissum gefeohte cwom, &
þær þæt halige tacn Cristes rode arærde & his cneo begde &
God wæs biddende, þæt he in swa micelre nedþearfnisse his bigengum
mid heofonlice fultome gehulpe.
 1.154.23. Is þæt sægd, þæt he þæt Cristæs
mæl hraðe weorce geworhte & seað adulfe, in þæm hit stondan
scolde.
 1.154.24. Ond he se cyning seolf wæs wallende in his geleafan;
& þæt Cristes mæl genom & in þone seað sette & mid his
hondum bæm hit heold & hæfde, oð þæt his þegnas mid moldan
hit bestryðed hæfdon & gefæstnadan.
 1.154.28. Ond þa hit aræred wæs, þæt he his stefne up
ahof & cleopode to him eallum þæm weorode & cwæð: Uton ealle
began usser cneo & gemænelice biddan þone ælmihtigan God þone
lifiendan & þone soðan, þæt he us eac from þæm oferhygdigan
feonde & þæm reðan mid his miltsunge gescylde: forðon he wat
þæt we rihtlice winnað for hælo usse þeode.
 1.154.33. Þa dydon heo ealle swa he heht.
 1.154.34. & sona on morne, swa hit dagian ongan, þæt he
for on þone here þe him togegnes gesomnad wæs, & æfter geearnunge
his geleafan þæt heo heora feond oferswiðdon & sige ahton.
 1.156.2. In þære gebedstowe æfter þon monig mægen
& hælo tacen gefremed wæron to tacnunge & to gemynde þæs
cyninges geleafan.
 1.156.4. Ond monige gen to dæge of þæm treo þæs halgan
Cristes mæles sponas & scefþon neomað; & þa in wæter
sendað, & þæt wæter on adlige men oððe on neat stregdað
oðþe drincan syllað; & heo sona hælo onfoð.
 1.156.8. Is seo stow on Englisc genemned Heofenfeld.
 1.156.8. Wæs geo geara swa nemned fore tacnunge ðæra
toweardan wundra, forðon þe þær þæt heofonlice sigebeacen
aræred beon scolde, & þær heofonlic sige þam cinge seald wæs,
& þær gen to dæge heofonlic wundor mærsode beoð.
 1.156.13. Nis forðon ungerisne, þæt we aan mægen &
aan wundor of monegum asecgan, þe æt þissum halgan Cristes mæle
geworden wæs.
 1.156.15. Wæs sum Godes þeow of þæm broðrum þære
cirican æt Agostaldes ea, þæs noma wæs Bothelm.
 1.156.16. Þa eode he sume neahte on ise unwærlice, þa
gefeoll he semniga on his earm ufan, & þone swiðe geðræste &
gebræc, & mid þa hefignesse þæs gebrocenan earmes swiðe
geswenced wæs, swa þæt he for þy sare ne meahte furðon his hond to
muðe gedon.
 1.156.20. Ða gehyrde he sumne þara broðra sprecan, þæt
he wolde feran to þæm halgan Cristes mæle, þa bæd he hine þæt
he him þæs arwyrðan treos hwylcnehwego dæl brohte, þonne he eft ham
come; cwæð þæt he gelyfde, þæt he þurh þæt meahte hælo
onfon þurh Drihtnes gife.
 1.156.24. Þa eode se broðor, swa swa he hine bæd, & cwom
eft on æfenne ham.
 1.156.25. Þa broðor æt beode sæton.
 1.156.26. Þa brohte him sumne dæl ealdes meoses, þe on þam
halgan treo aweaxen wæs.
 1.156.27. Þa sæt he æt beode, næfde þa æt honda
hwær þæt brohte lac gehealdan scolde; sende þa in his bosm.
 1.156.29. Þa he to reste eode, þa forget he þæt he in
oðere stowe þæt geheolde; let forð in his bosme awunian.
 1.156.30. Þa wæs æt middre neahte, þa he wæccende
wæs, þa ne wiste he hwæt he gefelde cealdes æt his sidan licgan;
cunnode/ þa mid his hond & sohte, hwæt þæt wære.
 1.158.1. Þa gemette he his earm & his hond swa hale & swa
gesunde, swa him næfre bryce ne daro gedon wære.
 2.158.3. Ono ða se ilca cyning Oswald sona, þæs þe he rice
onfeng, lufade & wilnade, þætte eall seo þeod, þe he fore wæs,
mid þære gife þæs cristnan geleafan gelæred wære, þæs
geleafan ondcyðnesse he swiðust onfeng in sigegefeohtum ellreordra cynna.
 2.158.6. Þa sende he to Scotta aldormonnum ærendwrecan,
betweoh þa ðe he longre tide wræcca wæs, & from þæm he
fulwihtes geryno onfeng mid his þegnum, þe him mid wæron: bæd he
þæt heo him biscop onsende, þæs lare & þegnunge Ongolþeode,
þe rehte, þæs Drihtenlecan geleafan gife leornade & þæm geryne
onfenge fulwihtes bæðes.
 2.158.11. & heo him lustlice tigðodon & him biscop
sendon; Aidan wæs haten micelre monþwærnesse & arfæstnisse &
gemetfæstnisse monn; & he hæfde Godes ellenwodnisse & his lufan
micle.
 2.158.15. Þa he ða se biscop to þæm cyninge cwom, þa
sealde he him stowe & biscopseðl in Lindesfarena ea, þær he seolfa
bæd & wilnade.
 2.158.16. Ond he se cyning his monungum eaðmodlice & lustlice
in eallum þingum hyrsum wæs; & he Cristes cirican in his rice
geornlice timbrede & rærde.
 2.158.19. & oft fægre wæfersyne gelomp, þa se biscop
codcunde lare lærde se ðe Englisc fullice ne cuðe, þæt he se cyning
seolfa, se ðe Scyttisc fullice geleornad hæfde, his aldormonnum & his
þegnum þære heofonlecan lare wæs walhstod geworden.
 2.158.22. Of þære tide monige cwoman dæghwamlice of Scotta
lande on Breotone; & on þam mægþum Angelþeoðe, þe Oswald ofer
cyning wæs, mid micelre willsumnesse Cristes geleafan bodedon &
lærdon.
 2.158.25. & þa þe sacerdhades wæron, him fulwihte
þenedon.
 2.158.26. Þa wæron eac cyricean timbrede on monegum stowum,
& þider gefeonde coman Angelcynnes folc Godes word to gehyranne, þe hi
bodedon & lærdon.
 2.158.28. & se cyning him gef & sealde æhte & land
mynster to timbrianne; & Scottas lærdon geonge & ealde on
reogollicne þeodscipe, forþon þe þæt munecas wæron, þa þe
hider coman to læranne.
 2.158.31. Wæs eac munuc se ylca bysceop Aidan; wæs he sended
of þam ealande & of þam mynstre þe Hii is nemned.
 2.160.2. Þæt mynster on eallum Norðscottum & eallum
Peohta mynstrum mycelre tide ealldordom & heanesse onfeng; ac hwæþere
hit Peohtas sealdan & geafon Scotta munucum, forþon þe hi ær þurh
heora lare Cristes geleafan onfengon.
 3.160.6. Ono fram þyssum ealande & fram þyssa munuca
framscype to lærenne Cristes geleafan Angelþeode wæs sended Aidan se
bisceop.
 3.160.8. & he þa se bisceop, betwih oþre lare mannum to
lyfigeanne, þa fægerestan bysene his gingrum forlet, þæt he wæs
micelre forhæfdnesse & forwyrnednesse lifes.
 3.160.10. & þæt swiðust his lare gefultumade, þæt
he oðre wisan ne lyfede nemne swa he lærde.
 3.160.11. Forðon he nowiht sohte ne ne lufade ða ðe þyses
middangeardes wæron; ac eall þa woruldgod þa þe him fram cyningum
& fram weligum mannum þysse worulde gegyfene wæron, sona he þa
gifeonde þearfum rehte & sealde, þa þe him togenes coman.
 3.160.16. Ferde he geond eall ge þurh mynsterstowe ge þurh
folcstowe, ne he on horses hricge cuman wolde, nemne hwilc mare nyd abædde,
ac he hit eall his fotum geeode.
 3.160.18. & swa hwær swa he com, & swa hwilce swa he
geseah, swa rice swa heane, ðonne cyrde he to þam.
 3.160.19. Gif hi ungeleafsume wæron, þonne laþode he hi
þæt hi onfengan þam geryne Cristes geleafan; oððe gif hi geleafsume
wæron, þæt he þa strangede & trymede þæt hi fæstlice on
hiora geleafan awunaden, & to ælmessum & to godra dæda
fylignessum hi awehte ge mid wordum ge mid dædum.
 3.160.25. & swa swiðe his lif tosced fram ussa tida
aswundenesse, þætte eall, þa þe mid hine eodan, ge bescorene ge
læwede, on swa hwilcre stowe swa hi coman, þæt hi sceoldan oððe
sealmas leornian oððe oþre halige gewrito oððe þridde on halgum
gebedum standan.
 3.162.3. Þis wæs his dæghwamlice weorc & eallra þara,
þe mid hine wæron.
 3.162.4. & gif þæt wæs, þæt hwæþere seldon
gelomp, þæt he to cyninges simble gelaþad wære, eode he in mid ane
oððe mid twam his preosta, & þæs ðe hi hwon gereorde wæron,
aras he hraðe, & ut eode to his gebede oððe to leornianne mid his
geferum.
 3.162.8. Mid þyses halgan mannes bysenum wæron getrymede on
þa tid gehwilce æfeste ge wæpnedmen ge wimmen, þæt hi him to
gewunan genaman, þæt heo þurh eall ger buton fiftig neahta ofer Eastron,
þæt heo þy feorðan wicdæge & þy syxtan fæston to nones.
 3.162.12. Ond he þes biscop ricum monnum no for are ne for ege
næfre forswigian nolde, gif heo on hwon agylton, ac he mid heardre þrea
hiæ onspræc & heo gebette.
 3.162.14. Ond nænigum ricum men æfre ænig feoh sellan
wolde, nemne mete & swæsendo þæm þe hine sohton; ac he ma ða
gife & þa feoh þe him rice men sealdon, oðþe þearfum to are
gedælde oðþe to alysnesse gesealde þara monna, þe unrihtlice bebohte
wæron.
 3.162.18. Ond he monigne þara, þe he mid weorþe alysde, him
to discipulum genom, & þa æfter fæce to sacerhade mid his
geornnisse getyde & gelærde.
 3.162.21. Secgað men, þa Oswald se cyning of Scotta ealonde
biscopes bede, se ðe him meahte & his þeode Cristes geleafan &
fulwihte þegnian & healdan, þa wæs him sended ærest oðer biscop
reðes modes monn.
 3.162.24. Mid þy he ða sum fæc Ongolþeode bodade &
lærde, & he nowiht fromade in his lare, ne hine þæt folc lustlice
geheran wolde, þa hwearf he eft in his eðel on Scottas & in gemote
heora weotena sægde, þæt he nowiht fromian meahte in his lare þære
þeode þe he sended wæs; forðon þa men wæron unatemedlice &
heardes modes & elreordes.
 3.162.29. Ond heo þa hæfdon, þæs þe men sægdon, in
þæm gemote micle smeaunge & geþeahte, hwæt him to donne wære.
 3.162.31. Ond cwædon, þæt him leofre wære & heo
wilnadon, þæt heo þære þeode hælo beon meahten, þe heo bedene
wæron; ond swiðe on þon sargedon, þæt heo þam lareowe onfon ne
woldon, þe heo him to sendon.
 3.164.2. Þa sæt he Aidan in þæm gemote betweoh oðrum
weotum; cwæð to þam biscope, siðþan he his word gehyrde: Me
þynceð, broðor, cwæð he, þæt þu wære þæm
ungelærdum monnum heardra, þonne hit riht wære, in þinre lare, ond
þæt þu him ærest ne woldest æfter þæm apostolican þeodscype
meolc drincan þære hnescan lare, oðþæt heo styccemælum aafedde
mid þy Godes worde þa þa fulfremedan & þa heredan Godes beboda
onfon meahte.
 3.164.9. Ða heo þa weotan þas word gehyrdon, þa gecerdon
heo heora eagan & heora ondwlitan ealle to him, & geornlice smeadon
hwæt he cwæde.
 3.164.11. Ond þa heora ealra dome gedemed wæs, þæt he
wære biscophade wyrðe, & þæt he to lareowe sended wære
Ongolcynne/, se ðe mid Godes gife swylc gescead funde in heora geþeahte.
 3.164.13. & heo swa dydon: hine to biscope gehalgedon, ond
Oswalde þam cyninge heora freonde to lareowe onsendan.
 3.164.15. Þa he þa biscophade onfongen hæfde, swa swa he
ær mid þa metgunge þæs gesceades funden hæfde, swa he æfter
fæce mid oðrum gastlicum mægenum gefrætwed æteawde.
 4.164.19. Ono mid ðysses biscopes lare Oswald mid Ongolþeode,
þe he ofer cyning wæs, gelæred wæs, þætte nales þæt an
þæt he æt him geleornade, þæt he þa uplican ricu gehyhte heofona
to onfonne, ac swelce eac eorðlico rico ma þonne ænig his eldrena from
þæm ilcan Gode onfenge, þe heofon & eorþan gescop.
 4.164.23. Forðon eall Breotone cyn & mægðe, þa seondon
on feower gereordo todæled, þæt is Bretta & Peohta & Scotta
& Ongla, in onwald onfeng.
 4.164.25. Ond þeah þe he mid þa heanisse þæs eorðlican
rices swa ahefen wære, nohte þon læs he, þæt is wundor to
cweðanne, þearfum & elþeodigum symle eaðmod & fremsum &
rummod wæs.
 4.164.29. Secgað men, þæt þæt gelumpe in sume tid þy
halgan Eastordæge, þæt he mid þy foresprecenan biscope sæte æt
his undernswæsendum & him wæs hefen beod to; & þær stod
micel seolfren disc on, ond se wæs mid cynelicum mettum gefylled.
 4.166.1. Ond se biscop nom hlaf & bletsode & þæm
cyninge sealde.
 4.166.2. Þa eode semninga his þegna sum inn, þæm he
hæfde beboden þæt he scolde þearfena & earmra monna ærendo
wreccan, ondsægde þæm cyninge þæt æghwonan cwome micel menigeo
þearfena, þæt se weorðig ful sæte & hine ælmessan bædon.
 4.166.6. Þa het se cyning sona neoman þone mete & þa
swæsendo, þe him to aseted wæs, & beran þam þearfum; & eac
bebead, þæt mon þone disc tobræce to styccum & þæm þearfum
gedælde.
 4.166.8. Þa se biscop þæt þa geseah, þe him big sæt,
þa licode him seo arfæste dæd þæs cyninges; genom hine þa big
þære swiðran honda & cyste, & þus cwæð: Ne forealdige
þeos hond æfre.
 4.166.11. Þæt eac swa æfter þam willan his bletsunge
geworden wæs.
 4.166.12. Forðon, þa hine mon eft in gefeohte slog, þa gelomp
þætte him mon aheow þa hond mid þy earme of þæm lichoman; &
nu gena oð þis ungebrosnade wuniað.
 4.166.14. Brohte heo mon in þa cynelecan burg, þe mon nemneð
Bebbanburg; & þær in seolfrene cyste arweorðlice gehealdene syndon.
 4.166.16. Swelce eac mid þisses cyninges geornisse þa twa
mægða Norðhymbra, Dere & Beornice, þa ðe oð þæt him
betweoh ungeþwære & ungesibbe wæron, in ane sibbe & in an folc
geteoh & geþwærade.
 4.166.19. Wæs he Oswald Eadwines nefa þæs æðelan
cyninges, his sweostor sunu.
 4.166.20. Wæs þæt þæs wyrðe þæt swa æðele
foregenga swylcne yrfeweard his æfæstnisse & his rices hæfde of
his seolfes mægsibbe.
 5.166.23. Ðære tide ða Westseaxna þeod mid Cynegelse heora
cyninge Cristes geleafan onfengon.
 5.166.24. Bodade him & lærde Godes word Birinus biscop, se
mid Honorius geþeahte þæs papan cwom in Breotone.
 5.166.25. Gehet he him, þæt he wolde in þam fyrrestum
dælum Ongolcynnes, þær nænig lar ær cwom, þa sæd sawan
þæs halgan geleafan.
 5.166.27. Þa het se papa hine to biscope gehalgian, & hine on
Breotone sende.
 5.166.28. Þa com he ærest upp in Westseaxum & heo þær
hæðne gemette, þa ðuhte him nyttre & betre, þæt he ðær
Godes word bodade & lærde, þonne he fyrr in Breotone feran scolde.
 5.166.31. Ond he ða swa dyde: lærde þær godcunde lare
& þone cyning to Cristes geleafan gecerde, & hine gecristnade, &
hine eft æfter fæce mid fulwihtes bæðe aþwoh mid his þeode
Westseaxum.
 5.168.2. Þa gelomp in seolfan tid, þa mon þone cyning
fulwade, ðæt þær wæs se halgesta & se sigefæsta cyning
Norðanhymbra Oswald ondweard.
 5.168.4. Hæfde he his dohtor him to wife beweddad.
 5.168.5. Þa onfeng he him & nom æt fulwihte bæðe
& æt þæs biscopes honda þære godcundan þegnunge him to
godsuna.
 5.168.7. Ða sealdon & gefon þa cyningas begen þæm
biscope eardungstowe & biscopseðl on Dorcotceastre.
 5.168.8. Ond he þær se biscop Gode lifde & circan worhte
& halgade; & mid his arfæste gewinne monig folc to Drihtne gecerde.
 5.168.10. Ond he þær his dagas geendade & to Drihtne
ferde, & in þære ilcan ceastre bebyrged wæs.
 5.168.11. Ond eft æfter monegum gearum Hædde biscop heht his
lichoman upadon & lædan to Wintaceastre, & in cirican þara eadigra
apostola Petrus & Paulus arwyrðlice geseted is.
 5.168.15. Æfter þissum þa forðferde Cynegils se cyning,
& his sunu Cænwalh feng to his rice.
 5.168.16. Se wiðsoc, þæt he geleafan onfenge & þæm
geryne þæs heofonlican cyninges; ond sona æfter medmiclum fæce þa
meaht forleas þæs eorðlican rices.
 5.168.18. Forlet he an, Pendan swustor, þa he hæfde ær him
to wife broht, nom him oðer wiif.
 5.168.20. Þa teah Penda hine fyrd on & here, & hine his
rices benom.
 5.168.21. Ða gewat he to Eastengla cyninge, se wæs Anna
haten.
 5.168.21. Mid þon he þreo ger wæs wrecca, & he þær
onget soðfæstnisse geleafan & onfeng & gefulwad wæs.
 5.168.23. Forðon þe se cyning, þe he mid wrecca wæs,
wæs god wæpnedmon & goodes tudres & haliges gesælig, swa we
æft hereæfter ongitan magon.
 5.168.26. Mid þy þe he eft Cænwalh on his rice geseted
wæs, þa com in Westseaxe sum biscop of Ibernia Scotta ealonde, þæs
noma wæs ægelberht.
 5.168.28. Wæs he Gallia cynnes; ac for leornunge haligra
gewreota he wæs micelre tide in Ibernia Scotta ealonde wuniende.
 5.168.30. Ond he þa wilsumlice hine geþeodde to þæm
cyninge & hine godcunde lare lærde.
 5.168.31. Þa he þa se cyning his gelærednesse & his
geornfulnisse geseah, bæd he hine, þæt he gewunade in his þeode &
heora biscop wære: & he him wolde arlic biscopseðl gesceawian.
 5.168.33. Ond he his benum geþafode; & he monig ger þære
ilcan þeode on biscoplicum onwealde fore wæs.
 5.168.35. Ða æt nehstan se cyning, se ðe Seaxna gereorde an
cuðe, wæs aðroten his elreordre spræce: aspon þa in Westseaxe
oðerne biscop, se ðe his gereorde cuðe: se wæs Wine haten, & se
wæs in Gallia rice gehalgod.
 5.170.3. Ond he þa todælde in twa biscopscire Westseaxna
mægðe, ond þæm Wine gesealde biscopseðl in Wintaceastre.
 5.170.5. Þa wæs ægelberht swiðe abolgen, forþon se
cyning buton his geþeahte swa dyde; gewat þa of Breotone & hwearf eft
in his agene leode in Gallia rice.
 5.170.7. Ond þær he onfeng his agenre ceastre bisscopscire,
Parisiace hatte; & he þær ald & godra dæda ful forðferde.
 5.170.9. Ða wæs æfter noht monegum gearum æfter his
onweggewitenesse of Breotone, þætte Wine wæs adrifen from þæm
ilcan cyninge of his biscopseðle.
 5.170.11. Þa gewat he to Wulfhere Mercna cyninge; ond mid feo
gebohte æt him þæt biscopseðl æt Lundenceastre, & his biscop
wæs oð his daga ende.
 5.170.13. Ond swa Westseaxna mægð micelre tide wæs buton
biscope.
 5.170.15. Þære seolfan tide þa eac swelce se foresprecena
cyning þære þeode mid þam hefigestum wonungum his rices gelomlice from
his feondum swenced wæs.
 5.170.17. Ða cwom him æt nehstan to gemynde, þæt hine
ær his getreowleasnis of his rice adraf, ond eft, þa he Cristes geleafan
onget, þæt he his rice onfeng.
 5.170.19. & þa eac ongeat þæt he hæfde on þweorh
gedon, þætte seo mægð wæs buton bisscoPe, & þæt heo
ætgædre mid þy godcundan fultome forlæten wæs.
 5.170.21. Forðon he þa sende ærendwracan in Gallia rice to
ægelberhte þæm biscope, & mid eaðmodre þingunge & bene hine
bæd, þæt he hwurfe to þæm biscopseðle his þeode.
 5.170.24. Þa ladode he hine & cwæð, þæt he ne
meahte hider cuman, forðon he onfongen hæfde his agenre ceastre
bisscopscire.
 5.170.26. Ond hwæðre for his geornlicum benum, þæt he him
fultom sohte, ond he him sende to Leutherium, mæssepreost his nefan.
 5.170.28. Cwæð þæt he þone meahte, gif he wolde, him to
biscope gehadigan, & he hine þæs wyrðne wisse on his lifes
geearnungum.
 5.170.29. Ond sona wæs from þæm cyninge, & from eallum
his leodum arwyrðlice onfongen.
 5.170.31. Ond þa bædon Theodorum þone þe þa wæs
ærcebiscop Contwareburge cirican, þæt he hine to biscope gehalgode.
 5.170.32. Ond he þa swa dyde; gehalgode hine in þære ilcan
ceastre; ond he ana æfter alles seonoðes dome monig ger þone biscophad
mid micle gerece heold & ræhte Westseaxna þeode.
 6.172.3. Þa wæs ymb syx hund wintra & feowertig wintra
from Drihtnes menniscnesse, þætte Eadbald Contwara cyning leorde of
þissum life; ond Erconberht his sunu feng to his rice, & þæt
eaðlice heold & steorde feower & twentig wintra & sumne monað.
 6.172.6. Þes cyning ærest Ongolcyninga in eallum his rice he
heht deofolgild toweorpan & fæstlice forlætan; ond swelce eac mid his
ealdorlicnesse bebead, þæt feowertiglice fæsten healden beon ær
Eastrum bi witerædenne.
 6.172.9. Þæs cyninges dohtor Ercongotæ wæs micelra
mægena fæmne, swa þæt swa æðelum aldre geras.
 6.172.11. Wæs heo seo fæmne Drihtne þeowiende in þæm
mynstre, þe in Fronclonde wæs getimbred from þære æðelan
abbudessan, þe Fara hatte, in þære stowe þe cweden is in Briige.
 6.172.14. Forðon in þa tid þa get ne wæron monig mynster
getimbred in Ongolþeode, ond forðon monige gewunedon of Breotone for
intingan munuclifes secan Froncna mynster & Gallia.
 6.172.16. Swelce eac cyningas & rice men sendon heora dohtor
þider to læranne & to geþeodenne þæm heofonlican brydguman, ond
swiþust in þissum mynstrum in Briige & in Caale & in Andelegum.
 6.172.19. Betweoh þa wæs Sæðryð Annan wiifes dohtor
Eastengla cyninges, & þæs ylcan cyninges gecyndelice dohtor
æðelberg.
 6.172.21. Æghwæðer heora wæs elþeodig þær, &
hwæðre for heora lifes geearnunge geþungon, þæt heo buu wæron
abbudissan in Briige þam mynstre.
 6.172.23. Þæs ilcan cyninges seo yldre dohtor Sæburg wæs
Erconberhtes wiif Contwara cyninges; hæfde heo dohtor þa Ercongotan, bi
ðære we nu syndon sprecende.
 6.172.26. Þisse fæmnan Gode gehalgodre monig weorc gastlicra
mægena & monig tacen heofonlicra wundra from þæm bigengum þære
stowe gewuniað oð þisne ondweardan dæg sægd beon.
 6.172.28. Ac we nu sculon hrædlice hwæthwugu be hire
forðfore anre secgan, hu heo þæt heofonlice rice gesohte.
 6.172.30. Ona þa ðæm dæge nealæhte hire gecegnesse of
þissum life, þa ongon heo ymbgongan þa hus þyses mynstres þara
untrumra Cristes þeowna, & swiðust þa þe gelyfdre eldo wæron,
oðþe in gecorenisse heora þeowa mærran & betran wæron.
 6.174.3. Ond heo ealle þa eaðmodlice hire gebeodo bæd, &
him cyðde & sægde, þæt heo geleornade on onwrignesse, þæt
hire endedæg & hire forðfore wære swiðe neah.
 6.174.5. Sægde heo him, þæt seo onwrigenis þyslic
wære; cwæð, þæt heo gesege micelne þreat hwittra monna &
fægerra in þæt ilce mynster ingongan, ond þæt heo þa hy frugne,
hwæt heo sohten oððe hwæt heo þider wolden.
 6.174.9. Ondswaredon hy & cwædon, þæt heo to þon
þider sende wæron, þæt heo sceolden þæt gyldne mynet mid him
geneoman, þætte þider of Cent cwom.
 6.174.11. Þa wæs in þære seolfan nihte þæm
ytmæstan dæle, þæt is þa hit dagian ongon, þæt heo þa
þeostru þisses ondweardan middangeardes oferstag, & to þæm uplecan
leohte leorde heofona rices.
 6.174.14. Ond monige þara broðra þæs ylcan mynstres þara
þe in oðrum husum wæron, sægdon, þæt heo swutolice engla song
geherdon, ge eac sweg gehyrdon swa swa micelre mengu in þæt mynster
gongan.
 6.174.17. Ond heo sona arison & ut eodon; woldon gewitan
hwæt þæt wære.
 6.174.18. Þa gesegon heo micel leoht heofonlic þær cuman.
 6.174.19. Þæt leoht þa halgan sawle from þæm bendum
þæs lichoman onlesde, & to ðæm ecan gefean þæs heofonlican
eðles gelædde.
 6.174.21. Ætecton heo eac & sægdon oðero wundro, þa
ðe godcundlic æteawed wæron in þæm ilcan mynstre, þa ðe nu to
long to secgenne syndon.
 6.174.23. Þa wæs bebyrged se lichoma þære arwyrðan
fæmnan & þære Cristes bryde in Sancte Stephanes cirican þæs
ærestan & þæs eadgan martires.
 6.174.25. Ða þuhte þam broðrum þy þriddan dæge,
þæs þe heo bebyrged wæs, þæt heo wolden þone stan, þe seo
byrgen mid bewrigen wæs, hear & gerisenlicor in þære ilcan stowe
gesettan.
 6.174.28. Þa hy þa hine onweg dydon, þa cwom of inneweardre
þære byrgenne swa micel swetnisse stenc, þætte eallum þam higum
þuhte, þe þær ætstodon, swa swa mon hordærn ontynde ðe balsami
& þara deorwyrðestena wyrta & þara swetestena þara þe in
middangearde wæron.
 6.174.33. Swelce eac hire modrige æðelberg Gode seo leofe, be
þære we ær sægdon, þæt wuldor hire ecre clænnisse &
mægðhades in micelre forhæfdnesse hire lichoman geheold.
 6.176.2. Hwylc hire mægen wære, ma æfter hire deaðe
gecyðed wæs.
 6.176.3. Þa heo abbudesse wæs, ongon heo on hire mynstre
cirican timbran in are ealra þara haligra apostola, in þære heo wilnade
þæt hire lichoma bebyrged wære.
 6.176.6. Ac þa ðæt weorc þære cirican huhugu healf
wæs geworht, þa wæs heo mid deaðe forgripen, ær heo hit geendian
moste; & in þære seolfan stowe þære cirican, þær heo
wilnade, bebyrged wæs.
 6.176.8. Þa wæs æfter hire deaðe, þæt þa broðor
oðerra weorca swiður gemdon, & þisse cirican timbro forlæton
seofon gear.
 6.176.10. Ða þa seofon ger gefylled wæron, þa gesetton heo
fæstlice fore unmætnisse þæs gewinnes, þæt heo eallinga forlete
þa getimbro þisse cirican.
 6.176.12. & þære abbuddyssan ban upp adydan of þære
stowe, & on oþre cyricean, þe fullice getimbred & gehalgod wære,
gesetton.
 6.176.14. Ond heo þa ontyndon hire byrgenne, ond hire lichoman
gemetton swa ungewemmedne ond swa gesundne, swa swa heo wæs from gebrosnunge
lichomlicre wilnunge clæne & unwemme.
 6.176.17. Ond heo þa eft þone lichoman onþwogon & mid
oðre hrægle gegyredon, & hine gesetton in cirican þæs eadigan
martires Sancte Stephanus.
 6.176.19. Þære abbudessan gemynddæg oð þas tid in
þære stowe in miclum wuldre weorðad is, þy dæge þe nemned is
<foreign>Nonarum Iuliarum</foreign>.
 7.176.22. Hæfde Oswald se cristnesta cyning Norðanhymbra nigon
gear rice, togeteledum þy geare þe seo wildeorlice arleasnis Bretta
cyninges & seo awegoncernis from Cristes geleafan Ongelcyninga
onscuniendlic wæs, swa swa we ær beforan sægdon.
 7.176.25. Þa se ryne þyssa geara gefylled wæs, slog mon
Oswald.
 7.176.26. Wæs hefig gefeoht & micel gefremed from þæm
ilcan hæðnan cyninge & þære hæðnan þeode Mercna, from
þæm his foregenga eac Eadwine ofslegen wæs, in þære stowe þe
nemned is Maserfeld.
 7.176.29. Hæfde he Oswald lichomlicre yldo seofon & þritig
wintra, þa hine mon slog þy fiftan dæge Agustus monðes.
 7.178.1. Hwelc þæs cyninges geleafa & modes wilsumnis in
God wære, þæt æfter his deaðe mid mægena wundrum wæs
gecyðed.
 7.178.2. Forðon in þære stowe, þe he for his eðle mid
his leodum compade & from þæm hæðnum ofslegen wæs, oð
þeosne ondweardan dæg þæt þær hælo untrumra monna & neata
mærsodon seondon.
 7.178.5. Ðonon gelomp þætte þa seolfan moldan, þær
his lichoma gefeol, monige men neomende wæron, & in wæter dydon &
sealdon heora untrumum monnum & neatum drincan; & him sona wel wæs.
 7.178.8. Ond þæt men to þon gelomlice dydon sticcemælum,
þæt heo þa moldon namon, oð þæt þær wæs deop seað
adolfen, þætte wæpnedmon meahte oð his sweoran inn stondan.
 7.178.11. Ne þæt swiðe to wundrienne is, þeah þe in
þære stowe his deaðes untrume hælo onfenge, se symle, mid þy þe
he lifde, þearfum & untrumum arode & ælmessan sealde, & heora
helpend wæs on heora sare.
 7.178.14. Ond monig wundor mægena earon sægd, þæt in
þære stowe gelumpon ge bi ðære moldan, þa ðe in þære stowe
genumene wæron.
 7.178.16. Ac us genihtsumað nu þæt we tuu an oðþe þreo
gehyran.
 7.178.18. Gelomp noht micelre tide æfter his slege, þætte
sum man rad be þære stowe.
 7.178.19. Þa ongon his hors semninga wergian & gestondan,
& his heafod on eorðan hylde; & þa faam of þæm muðe eode,
& þæt unmæte saar weox & miclade, oþþæt hit on eorðan
hreas.
 7.178.21. Þa lihte se eoredmonn & þæt gebæte of
ateah, & þær hwile bad, hwonne his horse bet wurde oðþe he hit
þær dead forlete.
 7.178.23. Þa wæs hit longe mid hefige sare swiðe swenced
& in missenlice dælas hit wond & þræste, þa semniga becwom
hit in þa stowe, þær se gemyngoda cyning ofslegen wæs.
 7.178.26. Ne wæs þa elden, þætte þæt saar gestilled
wæs; & hit blonn from unhalum styrenessum þara leoma, & þy
gewunelican þeawe horsa æfter werignesse ongon wealwian, & on
æghwæðre siidan hit gelomlice oferwearp: & sona aras þurh eall
hal & gesund, & ongon giferlice þæt gærs etan.
 7.178.31. Þa he ða se mon þæt geseah, þa onget he mid
scearpre gleawnisse hwæthwugu wundorlicre halignesse in þære stowe
beon, þær his hors swa hraðe gehæled wæs.
 7.178.33. Ond he þær tacen asette & þa stowe gemearcode,
& on his hors hleop & rad þider he ær mynte.
 7.178.34. Þa he ða cwom to þæm men þe he secan wolde,
þa gemette he þær fæmnan; wæs nift þæs higna aldres þe he
sohte; wæs mid longre aðle legeres swiðe gehefigad.
 7.180.2. Þa ongunnon þa higan beforan him seofian be þære
grimman untrymnesse þære fæmnan, þa ongon he secgan be þære
stowe, þær his hors gehæled wæs.
 7.180.4. Hwæt hy gearwodon sona wægn & asettan þa
fæmnan inn & læddon to þære stowe, & heo þær asetton.
 7.180.6. Þa heo þa on þære stowe geseted wæs, ða
wæs heo werig; onslep þær hwon.
 7.180.7. Sona þæs þe heo onwooc, þa gefelde heo, þæt
heo wæs gehæled from hire lichoman untrymnesse, & hire wætres
bæd, & heo þwoh & hire feax gerædde, & heo mid scytan
bisweop & mid þæm monnum, þe heo þider læddon, on hire fotum
hal & gesund ham hwearf & eode.
 8.180.12. Swylce eac in ða ilcan tid cwom oðer mon sum:
sægdon men þæt he wære Bretta leod.
 8.180.13. Ferde he be þære ilcan stowe, in þære þæt
foresprecene gefeoht geworden wæs.
 8.180.14. Þa geseah he anre stowe fæc þæm oðrum felda
grenra & fægera.
 8.180.15. Ða ongon he mid gleawe mode þencan & ræsian,
þætte nænig oðer intinga wære þære stowe grennis &
fægernis, nemne þæt þær sum haligra mon hwylchwugu þam oðrum
weorode ofslegen wære.
 8.180.18. Genom þa þære moldan dæl in þære stowe,
gebond in his sceate, þohte þæt seo ilce molde to læcedome & to
hælo geweorðan meahte untrumra monna: ond he eft forðeode in his weg.
 8.180.21. Þa cwom he to sumum huse in æfentiid, & eode in
þæt hus, þær þæt ham eall to symble gesomnod wæs.
 8.180.23. Wæs he onfongen from þam hlaforde þæs huses,
& him mon setl tæhte, & he sæt mid him æt þæm symble.
 8.180.24. Aheng he þone sceat mid þære moldan, þe he
brohte, on ane studu þæs wages.
 8.180.26. Wæs micel fyr onæled on middum þam huse.
 8.180.26. Mid þy heo þa longe symbledon & druncne wæron,
& þa spearcan up flugon in þæs huses hrof, se wæs mid gyrdum
awunden & mid þæce beþeaht, þa gelomp þæt þæt hus eall
wæs in fyren & ongon semninga byrnan.
 8.180.29. Þa þæt þa gebeoras gesawon, þa flugon heo
forhte ut, & nænige helpe þam beornendan huse gedon meahton; ac hit
clæne forborn, nemne seo studu aan þe seo molde on hongode, seo gesund
& ungehrinen from þæm fyre astod & awunade.
 8.182.2. Ða wundrodon heo þæt swiðe; & smealice sohton
on hwon þæt gelang wære.
 8.182.3. Þa wæs him gecyðed þæt seo molde þær on
hongode, þe in þære stowe genumen wæs, þær Oswaldes blod
þæs cyninges on agoten wæs.
 8.182.5. Wæron þas wundor feorr & wide gemæred &
gecyþed; & monige men seoðþan dæghwamlice þa stowe sohton, &
þær hælo gife him seolfum & heora freondum neoman ongunnon.
 9.182.9. Betweoh ðas ðing nis to forswigienne, hwelc heofonlic
wundor & mægen æteawed wæs, þa his ban funden & gemeted
wæron & to þære cirican gelædde, þær heo nu gehealden
syndon.
 9.182.11. Wæs þis geworden þurh Osþryðe geornnesse
Mercna cwene, seo wæs oswiges dohtor his broðor, se æfter him feng to
norðanhymbra riice.
 9.182.15. Is æðele mynster in Lindesse; is nemned Beardan ea.
 9.182.15. Ðæt mynster seo ilce cwen mid hire were
æþelrede swiðe lufade & arweorðade & beeode.
 9.182.17. In þam heo wilnade gehealdan þa arwyrðan ban hire
fædran.
 9.182.18. Mid þy se wægn þa cwom, þe þa baan in leded
wæron, in þæt foresprecene mynster, þa ne woldon þa hiwan him, þe
in þæm mynstre wæron, lustlice onfoon.
 9.182.20. Forþon þeah þe heo hine haligne wisten, hwæðre
forðon þe he of oþerre mægþe wæs & ofer heo rice onfeng,
ealdum feoungum hine eac swylce deadne ehton.
 9.182.23. Ða wæs geworden, þætte þære seolfan neahte
þa brohton ban ute awunedon, nemne mon geteld ofer abrædde.
 9.182.24. Ac seo æteawnis heofonlices wundres geopenade, hu
arwyrðlice heo wæron to underfonne eallum geleafsumum.
 9.182.26. Forðon ealle þa niht stod swylce beorht sunbeam from
þæm wægne up oð heofon heah, þone mon meahte lytesne of ealre
lindesse stowum sweotole geseon.
 9.182.28. Þa hit þa wæs on marne dæg geworden, þa
ongunnon þa broðor þæs mynstres, þa ðe ær wiðsocon, geornlice
biddan, þætte mid him þa halgan reliquias & Gode þa leofan
gehealdne beon moston.
 9.182.31. Ond heo þa ða baan onþwogon & in cyste gedydon
& in cirican æfter gerisenre aare gesetton.
 9.182.33. Ond þætte se cynelica had þæs halgan weres ece
gemynd hæfde, his segen, se wæs mid golde & mid godwebbe
gefrætwad, & ofer his byrgenne geseted.
 9.184.2. Ond þæt seolfe wæter, þæt heo þa baan mid
þwogon, guton in ænne ende þære cirican.
 9.184.4. Of þære tide wæs geworden, þætte seo seolfe
eorðe, þe þæt arwyrðe bæð onfeng, meahte to hælo feondseocra
monna & oðerra untrymnessa.
 9.184.7. Gelomp þæt æfterfylgendre tide, mid þy seo
foresprecene cwen wæs wuniende in þæm ylcan mynstre, þa cwom sum
arwyrðe abbudesse to hire, seo wæs haten æþelhild; wæs sweostor
þara haligra wera æðelwines & Aldwines.
 9.184.10. Þara wæs oðer biscop in Lindesse, oðer wæs
abbud in þæm mynstre þe hatte Peortanea, from þæm mynstre unfeor
wæs þære abbudessan mynster.
 9.184.12. Mid þy heo þa to þære cwene cwom, & heo
gesprecen hæfdon, & betweoh oðer spræcon heo be Oswalde, cwæð
heo seo abbudesse, þæt heo gesawe þære nihte þæt leoht ofer his
banum up oð heofon heah.
 9.184.15. Cwæð heo seo cwen, þætte of þære moldan
þæs flores, in þæm þæt wæter his bana þweales goten wæs,
monige untrume gehælede wæron.
 9.184.17. Ond heo þa bæd, þæt hire mon sumne dæl
þære halwendan moldan sealde; & hire mon swa dyde; & heo þa in
claðe bebond & in cyste dyde & hire ham ferde.
 9.184.20. Þa æfterfylgendre tide, seoþþon heo in hire
mynstre wæs, þætte þider cwom sum cuma, se wæs neahtlicum tidum
semninga from unclænum gaste hefiglice swenced.
 9.184.22. Þa wæs he fremsumlice onfongen; & æfter his
æfengereorde hine gerestan wolde.
 9.184.24. Þa wæs he semninga from deofle gerisen, & ongon
cleopian & hlydan & mid his toðum gristbitian, & þa faam of his
muðe ut eode, & he missenlecum styrenessum ongon his leomu þræstan.
 9.184.27. Mid þy hine þa nænig mon ne gehabban ne gebindan
meahte, þa orn sum þegn & sloh tacen æt geate, & sægde
þære abbudessan.
 9.184.29. Ond heo sona þæt geat þæs mynstres ontynde,
& eode mid ane hire þinenna to þære wæpnedmonna stowe, &
gehet þone mæssepreost to hire, þæt he sceolde mid heo gan to þam
untruman men.
 9.184.32. Þa heo þa ðider cwomon, þa gesawon heo þær
monige men æt him beon, þa ðe georne ongunnon, þæt heo his
wedenheortnisse gestilden; ac heo ne meahton.
 9.184.34. Song he se mæssepreost & rædde orationem, þa
ðe wið þære aðle awritene wæron, & þa þing dyde, þe he
selust wið þon cuðe; & he hwæðre noht on þon fremede.
 9.186.1. Mid þy heora þa nænig ænige helpe him findan
meahte, þa cwom semninga þære abbudessan in gemynd seo foresprecene
molde.
 9.186.3. Þa het heo sona hira þinenne gaan & þa cyste
hire to gefetigan, þe seo molde in wæs.
 9.186.5. Þa heo þa mid þa cyste in þone cafertun eode
þæs huses, þe se feondseoca mon in þræsted wæs, þa geswigade
he semninga & his heafod onhylde, swa swa he slapan wolde, & his leomu
in stilnesse gesette.
 9.186.8. Þa swigodon heo eac ealle & stille wæron; &
sorgiende bidon to hwon his þing weorðan scolde.
 9.186.9. Ða wæs efter medmicelre tide fæce ðæt he upp
asæt & hefiglice asworette & cwæð: Nu ic wat teala, & ic
onfeng gewit mines modes.
 9.186.12. Ond heo þa geornlice hine ahsodon, hu þæt
gelumpe.
 9.186.13. Cwæð he: Sona mid þy þe seo fæmne mid
þære cyste, þe heo bær, geneolecte þæm cafertune þæs huses,
þa gewiton ealle þa wergan gastas onweg, þa ðe mec swencton &
þrycton, & mec forleton & nower seoðþan æteawdon.
 9.186.16. Þa sealde seo abbudisse him sumne dæl þære
moldan; & seo mæssepreost orationem rædde, & heo for hine
gebædon: & he ða niht ealle hal & gesund hine reste.
 9.186.18. Ond siðþan of þære tide þa wrygedan gastas
hine mid nænige ege ne mid geswencnisse gretan dorston.
 10.186.21. Æfter ðissum wæs æfterfylgendre tide sum
cneoht in þæm mynstre in Beardan ea in longre lenctenadle hefiglice
swenced.
 10.186.22. Þa wæs sume dæge, þætte he sorgende bæd
hwonne seo aðl to him cwome, þa wæs gongende in to him sum þara
broðra; cwæð him to: Wilt þu min cild þæt ic þe lære, hu
þu gehæled beon meaht from þisse aðle hefignesse?
 10.186.26. Aris & gong to cirican to þæs halgan Oswaldes
lice, & site þær & stille wuna, & geseoh þæt þu ut
þonon ne gonge, ær seo aðl from þe gewiten sy.
 10.186.28. Þonne cume ic to ðe & þec þonon ham
lædo.
 10.186.29. Þa dyde he swa he hine lærde; eode gesittan to
þæs halgan weres liice.
 10.186.30. Þa ne cwom him no seo untrymnis to þy dæge; ac
heo, swa ondrædende, from him gewat, þætte ne ðy æfteran dæge
ne ðy þriddan ne ofer þæt siðþan hine oo gehrinan dorste.
 10.186.33. Cwom sum broðor þonon, cwæð Beda, þe me
sægde þæt hit þus gedon wære: & eac sægde, þæt se ilca
broðor þa gyt in þæm mynstre lifigende wære, in þæm
cneohtwesendum þis hælo wundor geworden wæs.
 10.188.2. Ne wæs þæt þonne to wundrienne, þeah þe
þæs cyninges bene, þa he mid Drihtne ricsade, mid him swiðade &
genge wæren, se ðe ær, þendæn he þis hwilendlice hæfde riice,
ma he gewunade, þæt he for þæm ecan riice symle wonn & God
bletsode.
 10.188.7. Sægdon þætte þa menn, þa hit cuðon,
þæt he oftost from þære tide þæs uhtlican lofsonges oð
hluttorne dæg in gebedum astode & awunade; & for þæm gelomlicum
þeawe his gebeda, swa hwær swa he sæt, þæt his gewuna wæs
þæt he his honda upweard hæfde ofer his cneo, & symle ðrihtne
Gode his gooda þanc sægde.
 10.188.11. Wæs eac swylce wiid mærsed & in gewunan gyddis
gehwyrfed, þæt he eac swylce betweoh gebedes word his lif geendade.
 10.188.13. Forðon þa he wæs mid wæpnum & mid feondum
all utan beheped, & he seolfa onget þæt hine mon ofslean scolde, þa
gebæd he for þam sawlum his weorodes.
 10.188.16. Cwædon heo bi ðon þus in gydde: Drihten God
miltsa þu sawlum ussa leoda, cwæð se halga Oswald, þa he on eorðan
saag.
 10.188.19. Wæron his baan gelæded & gehealden in þæm
mynstre, þe we ær cwædon æt Beardan ea.
 10.188.20. Heht se cyning, se ðe hine slog, his heafod on steng
asetton; & his hond mid þy earme, þe of his lichoman aslegen wæs,
het to ahoon.
 10.188.22. Þa cwom æfter geres fæce mid herige se
æfterfylgend his riices Osweo his mæg & heo þær genom: & his
heafod mon lædde to Lindesfearena eae, & þær in cirican bebyrgde;
& his hond mid þy earme in þære cynelican ceastre in Bebbanbyrig
gehealdene syndon.
 11.188.27. Nales ðæt an ðætte se hlisa þises
æðelan weres eall Breotene gemæro geondscine, ac swylce eac bi suðan
sæ in Germania & eac somod þa dælas Hibernia Scotta ealondes se
hlisa his wundra bicwoom.
 11.188.30. Forðon Acca se arwyrða biscop gewunode oft secgan,
þa he to Rome wæs ferende, & mid Wilbrord þone halgan biscop
Fresena wæs wuniende, þæt he hine gelomlice herde secgan in þære
mægðe bi þæm wundrum, þe æt þæm banum þæs arwyrðan
cyninges gedon wæron.
 11.190.4. Swelce he eac sægde se biscop, mid þy he ða gena
mæssepreost wæs in Hibernia & þær for heofona rices lufan in
elþeodignesse lifde, þæt he þær þone hlisan in þæm ealonde
his halignesse feorr & wide gelomlice herde secgan.
 11.190.7. Þonne magon we nu an wundor secgan, þe he sægde
betweoh oðer monego.
 11.190.8. Sægde he, þæt in þa tid þæs miclan woles
& monncwilde, þe Breotone ealond & Hibernia mid micle wæle fornom
& forhergade, þa wæs geslegen betweoh oðre monige mid þy wæle
þæs ilcan woles sum leornungmon in scole Scotta cynnes.
 11.190.12. Wæs se mon wel gelæred in gewritum; ac ymb þa
gemænne his ecre hælo wæs to sæne & to receleas.
 11.190.13. Ða he þa geseah þæt he wæs neah deaðe,
þa ongon he forhtian & him ondrædon, þæt he sona, þæs þe
he dead wære, fore geearnungum his synna to helle locum gelæded beon
sceolde.
 11.190.16. Cleopode mec þa & cegde, mid þy ic wæs him on
neoweste: & betweoh þa untruman sworetunge he forhtigende & wependre
stefne þus wæs spreocende & seofiende to me, & cwæð: Hwæt
þu gesyxt, þæt þeos aðl & þeos hefignes mines lichoman swiðe
weaxeð, þæt ic eom neded þæt ic sceal hraðe deað underhnigan.
 11.190.21. Ne twygeo ic þonne mec noht æfter þæs lichoman
deaðe hræðe gelæd beon to þam ecan deaðe minre sawle & helle
tintregu underðeoded ne beon.
 11.190.23. Forþon micelre tiide betweoh geleoso þære
godcundan leornunge ic ma synnum & leahtrum þeowde, þonne Godes
bebodum.
 11.190.25. Me is nu fæstlice in mode, gif seo uplice
arfæstnis me ænig fæc to lifigenne forgeofan wille, þæt ic wille
mine leohtorfulle þeawas gesecgan, & to bebode þæs godcundan willan
eall min mod & min lif fæstlice gecerran.
 11.190.29. Ic for soð wat, þæt þæt nis minre
gegearnunge, þæt ic yldenne onfo to lifigenne, oðþo ne getreowe me
onfoende beon, nemne God me earmum & unwyrðum gemiltsigan wille þurh
þara fultum & bene, þe him getreowlice þeowdon.
 11.190.32. We gehyrdon & se mæresta hlisa is, þætte
wære in eowerre þeode wundorlicre halignesse cyning, Oswald hatte,
þæs cyninges geleafan & mægenes heannis æfter deaðe eac swilce
mid gelomlicra wundra wyrcnisse scan & beorhte.
 11.192.4. Biddo ic þe la, gif þu ænige his reliquias
hæbbe mid þec, þæt þu me selle.
 11.192.5. Eaðe mæg, þæt me Drihten þurh his geearnung
miltsigan wille.
 11.192.6. Ða ondsworede ic him: Ic hæbbu, cwæð, þæs
treowes dæl, þe his heafod on aseted wæs, þe he ofslegen wæs.
 11.192.8. Ond gif þu mid trumre heortan gelefest, þonne mæg
seo godcunde arfæstnisse þurh geearnunge swa micles monnes
æghwæðer ge lengre fæc þisses lifes þe forgifan, ge þec eac
þæs ecan lifes ingonges wyrðne gedon.
 11.192.11. Ne wæs he þa eldende, ac sona andsworode &
cwæð, þæt he in þissum hæfde fæstne geleafan & onwalhne.
 11.192.12. Þa gehalgode ic wæter & scæfþan dyde in
þæs foresprecenan treoes, & sealde þam untruman drincan.
 11.192.14. & sona þæt him wæs bet & hine getrumade
& gewyrpte from þære untrymnesse.
 11.192.15. & he longe tiid seoþðan lifde & mid ealle
his heortan & dædum fæstlice to Gode gecerde; ond swa hwær swa he
cwom, þæt he eallum monnum sægde & bodade þa mildheortnesse
þæs arfæstan scyppendes & þæt wuldor his getreowan þeowes.
 12.192.20. Ono ða Oswald wæs gelæded to þam heofonlican
rice, þa onfeng þæs eorðlecan rices seþl æfter him his broðor
Osweo.
 12.192.21. Hæfde he þritig wintra, þa he to riice feng,
& þæt eahta & twentig wintra gewinnesfullice heold &
hæfde.
 12.192.23. Feaht him on & wonn Penda se cyning & seo
hæðne þeod Mercna; swelce eac his agen sunu Alhfrið &
æðelwald his broðor sunu, se ær him riice hæfde.
 12.192.25. Ða wæs þy æfteran gere his rices, þætte
se arwyrða fæder Paulinus, se wæs geo in Eoferwicceastre biscop, þa
wæs in Hrofesceastre, forðgewat & to Drihtne ferde þy syxtan dæge
Iduum Octobrium, æfter þon þe he nigontyne winter & twegen monað
& an & twentig daga biscophade onfeng.
 12.192.30. Ond he wæs bebyrged on Sancte Andreas cirican
þæs apostoles, ða æþelberht se cyning in þære ilcan
Hrofesceastre ær heht getimbran.
 12.194.1. In þære stowe Honorius se ærcebiscop gehalgode
Itthamar, se wæs Contwara leod, ac on his life & on his gelærednesse
he wæs his foregengum gelic.
 12.194.4. Hæfde Osweo se cyning in þæm ærestan tidum his
riices efenhletan þære cynelecan weorðnesse, þæt noma wæs
Oswine, of Eadwines strynde þæs cyninges.
 12.194.6. Wæs he Osrices sunu, bi þæm we beforan
sægdon.
 12.194.7. Wæs he seofon winter Dera cyning Oswini in þære
mæstan genihtsumnesse ealra þinga.
 12.194.8. Wæs he se mon æfest & arfæst, & forðon
eallum his leodum leof.
 12.194.9. Ac ne meahte he hwæðere mid þone cyning, þe
þone oþerne dæl Norðanhymbra riices hæfde, þæt is Beornica,
sibbe habban; ac swa micel ungeþwærnes & unsibb betweoh him aras,
þætte heo heora weorod & fyrd gesomnodon.
 12.194.13. Mid þy Oswini þa geseah, þætte he ne meahte
wið hine gewinnan, forðon he maran fultum & mare mægen hæfde,
þa wæs he nyttra þinga þencende, & demende þæt he þæt
gefeoht forlete & hine geheolde to betran tide.
 12.194.16. Forlet þa his weorod, & bebead þæt monn hwa
him ham ferde from þære stowe, þe is nemned Wilfares dun.
 12.194.18. Seo is tyn milum westrihte from Cetreht weorþige.
 12.194.18. Þa gecerde he mid ane his þegne, þe he him
getreowestne tealde, þæs noma wæs Tondhere, to Hunwaldes ham his
gesiðes, þæt he þær wolde deagol beon, þone he him ær þone
holdestan gelefde.
 12.194.21. Ac hit feorr on oðre wisan wæs.
 12.194.22. Forþon se ilca gesiið þurh æðelwine his
gerefan mid þy foresprecenan his þegne hine þær ameldedon; & hine
mon þær laðlice deaðe cwealde.
 12.194.24. Wæs þis geworden þy þreottoþon dæge
<foreign>Kalendarum Septembrium</foreign> þy nigoþan geare Oswios riices in þære stowe,
þe is cweden Ingetlingum.
 12.194.26. Þær æfter fæce for intingan clæsnunge
þisses manes wæs mynster getimbred, in þæm for æghwæðres
cyninges sawle alesnesse, ge þæs ofslegenan ge þæs þe hine slean
het, dæghwamlice Drihtne bene & gebedo borene beon scoldon.
 12.194.31. Wæs he Oswine se cyning ge on onsyne fæger ge on
bodie heah ge wynsum on gespræce, & in þeawum monþwære; & he
wæs eallum rumgeofa ge æðelum ge unæðelum.
 12.194.33. Ðonon gelomp, þætte fore his cynelicnesse ge
modes ge onsynes & his geearnunge wyrðnesse, þæt he wæs from
eallum monnum lufod.
 12.194.35. Ond æghwonan lytesne of eallum þissum bifylcum to
his folgaðe & his þegnunge þa æþelestan men cwomon.
 12.196.3. Þisses cyninges betweoh oðer mægen &
gemetfæstnisse & syndriglicre bletsunge wuldor, eac swilce is sægd,
þæt he wære þære mæstan eaðmodnesse, swa swa we magon on anre
bisene sweotole oncnawan.
 12.196.6. Geaf he & sealde þæt betste hors & þæs
fægerestan eondes Aidane þæm biscope, þeah þe he gewuna wære
þæt he ma eode þonne he ride, ðæt he hwæðre on þæm meahte
fordas oferridan , þonne he to hwelcere ea cwome; oðþe gif hwylc ned
gelumpe, þæt he hrædlicor feran scolde.
 12.196.10. Þa wæs æfter medmicelre tiide, þa he on
þæm horse sæt, þæt him cwom sum þearfa togeanes & him
ælmessan bæd.
 12.196.12. Þa lihte he sona & heht þam þearfan þæt
hors syllan mid þæm cynelicum gebætum þe him onstodon.
 12.196.13. Forþon he wæs swiðe mildheort & þearfena
bigenga & swa swa fæder earmra.
 12.196.15. Þa þis þa wæs þæm cyninge gesægd,
cwæð he to þam biscope, þa heo wærun to heora swæsendum
gongende: Hwæt woldest þu, min domne biscop, þæt cynelice hors
þæm þearfan syllan, þe ðe gedafenade agan to habbanne?
 12.196.18. Ac ne hæfdon wit monig oðer uncymre hors &
oðres eondes, þæt wit meahton þearfum to tigðe sellan, þeah þu
þæt hors him ne sealde, þæt ic ðe synderlice to æhte geceas?
 12.196.21. Ða andswarede se bisceop him sona & cwæð:
Hwæt sprycest þu cyning?
 12.196.22. Cwist ðu þæt þe sy leofre þære myran sunu
þonne þæt Godes bearn?
 12.196.23. Ða heo þa þis spræcon, þa iodon heo in to
swæsendum, & se biscop eode ge sæt in his stowe on his seðle.
 12.196.25. Se cyning þonne, forðon he of huntað cwom, gestod
æt þam fyre & hine wyrmde mid his þegnum.
 12.196.26. Ond þa semninga betweoh þa werminge gemunde þæt
word, þæt se biscop him ær to cwæð: ongyrde hine þa his sweorde
& sealde his þegne, & stop ofostlice toforan biscope & feoll to
his fotum, & bæd þæt he him bliðe wære, & cwæð:
Næfre ofer þis ic owiht ma spreco oððe demo, hwæt oðþe hu micel
of uncrum feo ðu Godes bearnum selle.
 12.196.31. Þa se biscop þa geseah þa eaðmodnesse þæs
cyninges swa micle, þa ondred he him swiðe & sona aras him togegnes
& hine up ahof, & geheht þæt he him swiðe bliðe wære, &
georne bæd þæt he eode to his seðle sittan to his swæsendum &
unrotnisse of his heortan asette.
 12.198.2. Mid þy he ða se cyning bi þæs biscopes hæse
& bene blisse onfeng, ða ongon he se biscop ongegn þon unrot weosan,
& swa unrot wæs, þæt he ongon wepan hluttrum tearum.
 12.198.5. Þa frægn hine & ahsode his mæssepreost on his
agen geðeode, þe se cyning ne cuðe ne his higen, for hwon he weope.
 12.198.7. Cwæð he: ic wat þætte þes cyning æfter
þissum noht longe ne leofað, forþon ic næfre ær þissum geseah
eaðmodne cyning.
 12.198.9. Forþon ic ongeote, þæt he hrædlice of þissum
life leoran sceal; ond nis þeos þeod wyrðe þæt heo swilcne reccend
& cyning hæbbe.
 12.198.11. Ne wæs þa long fæc æfter þætte se grimma
witedom þæs biscopes wæs gefylled, þæt mon laðlice deaþe
þone cyning acwealde, swa we ær beforan sægdon.
 12.198.14. Ge eac se seolfa biscop Aidan nales ma þonne þy
twelftan dæge æfter þæs cyninges slege, þone þe he lufode,
þæt is þy ærran dæge <foreign>Kalendas Septembris</foreign>, of þisse worulde
alæded wæs, & ece mede his gewinna from Drihtne onfeng.
 13.198.18. Ono hwylcre geearnunge þes biscop wære, mid wundra
tacnum eac swilce se innlica dema ælmihtig God monnum gecyðde.
 13.198.19. Þonne is us nu genoh, þæt we of monegum þreo
areccen for intingan his gemynde.
 13.198.21. Wæs sum arwyrðe mæssepreost, þæs noma
wæs Utta: wæs micelre gestæðþignesse & soðfæstnisse wer,
& he forðon eallum ge þisse worulde aldormonnum wæs leof &
weorð.
 13.198.24. Wæs he sended in sume tid to Cent, þæt he
sceolde Osweo þæm cyninge wiif fetigan Eanflæde Eadwines dohtor
þæs cyninges, seo wæs ær þider gelæded, þa hire fæder
ofslegen wæs.
 13.198.26. Þa gestihhade he & funde, þæt he wolde
londfyrde þider gefaran, & eft in sciplade mid þære fæmnan haam
hweorfan.
 13.198.28. Þa eode se mæssepreost to Aidane þæm biscope;
bæd hine þæt he for hine gebæde & for his geferan, & for
heora gesyntu to Gode þingade, þa heo swa micelne siðfæt feran
scolden.
 13.198.31. Þa dyde he swa: gebæd heo fore & heo gebletsade
& Gode bebead; sealde eac swylce þæm mæssepreoste gehalgodne ele.
 13.200.2. Cwæð him to: Ic wat sona, cwæð he, þæs
þe ge in scip astigað, þæt ofer eow cymeð micel storm & hreonis,
& wiðerweard wind astigeð.
 13.200.4. Ac gemyne þu þæt þu þisne ele, þe ic þe nu
sylle, synd in þa sæ; & sona instæpe se wind gestilleð &
sæs smyltnes æfterfylgeð, & eow eac bliðe on eowerne wilsið ham
forlætað.
 13.200.8. Ond eal þas þing, swa se biscop forecwæð, of
endebyrdnesse gelumpun & gefylde wæron.
 13.200.9. Ond sona ærest, þæs þe heo in scip eodon &
ut leton, þætte astigon wiðorwearde windas, & þa yða weollon
& weddon þæs sæs.
 13.200.11. Þa ongunnon þa nedlingas & þa scipmen þa
oncras upp teon, & in þone sæ syndon; woldon þæt scip mid
gefæstnian.
 13.200.13. & þeah þe heo þis dydon, noht heo on þon
fremedon; ac þa yða weollon & ymbsweopon & æghwonan þæt
scip fyldon, þæt heo him nænigra gesynta wendon, ac heo ealle deað
seolfne him onweardne geseagon.
 13.200.16. Þa æt nyhstan gemunde se mæssepreost þæs
biscopes word: genom his ompellan, & sumne dæl þæs eles sende in
þone sæ.
 13.200.18. Ond sona instæpe, swa hit forecweden wæs, gestilde
se sæ from þæm wylme.
 13.200.19. Ond swa wæs geworden, þætte se Godes wer þurh
witedomes gast þone storm toweardne foreseah, & þurh þæs ilcan
gastes mægen, þa he up cumen wæs, þæt he hine aswefede &
gestilde/, þeah þe he lichomlice þær æfweard wære.
 13.200.23. Þisses wundres endebyrdnesse nænig tweonde secgend,
ac se getreowesta mæssepreost usse cirican, Cynemund hatte, me þis
sægde.
 13.200.25. Sægde he, he hit gehyrde from þæm seolfan Uttan
mæssepreoste, in þæm & þurh þone þis wundor gefylled wæs.
 14.200.27. Þonne secgeað monige, þa þe hit gearuwe cuðon,
oðer gemyndelic wundor þæs ilcan fæder.
 14.200.28. Þæt gelomp in þa tid his biscophada, þætte
Penda Mercna cyning gelædde here on Norðanhymbra lond, & hit feor
& wide mid arlease wæle hyðde & hergode.
 14.200.31. Þa becwom he æt nyhstan to þære cynelecan
byrig, seo is nemned Bebbanburg.
 14.200.32. Þa he þa geseah, þæt seo burg wæs to þon
fæst, þæt he ne meahte ne mid gefeohte ne mid ymbsete heo abrecan ne
gegaan, þa wolde he mid fyre forbærnan.
 14.202.2. Aslat þa þa tunas ealle ymb þa burg onwæg, ðe
he þær on neaweste gemette, & to þære byrig gewæg, &
micelne ad gesomnade on beamum & on ræftrum & on wagum & on
watelum & on ðeacon; & mid þissum þa burg mid micelre heannisse
ymbsealde from þæm dæle, þe heo londe geþeoded is.
 14.202.7. Þa hit þa wæs wel gewinde in þa burg, þa
onbærnde he þone aad & þa burg forbærnan wolde.
 14.202.9. Ða in þa seolfan tid wæs se arwyrða biscop &
se halga Aidan in Farne þæm ealonde, þæt is on twæm milum from
þære byrig ut on sæ.
 14.202.11. Wæs his gewuna þæt he ða stowe gelomlice sohte
for intingan stilnesse & his deagolra gebeda, ond mon mæg gen to dæge
þa stowe his seðles on þæm ilcan ealonde sceawian.
 14.202.13. Þa he þa se biscop geseah swapendum windum þone
leg þæs fyres & þone rec up ofer þære burge wallas ahefenne, is
sægd, þæt he his eagan mid his hondum to heofonum hofe & mid tearum
þus cwæde: þu ðrihten, geseoh hu micel yfel Penda wyrceð.
 14.202.17. Ond þa sona instæpe oncerde se wind from þære
byrig, & se leg & seo hætu ræsde on þa seolfan, þe þæt
fyr ældon & bærndon, & monig monn swiðe gewyrdledon.
 14.202.20. & heo ealle afyrhte onweg flugon & blunnon þa
burg afeohton, þa heo ongeton þæt heo godcundlice gescilded wæs.
 14.202.23. Ða ðæt ða gen wæs, þæt þa ger
gefylled wæron his biscophada, þæt he þis deaðlice lif forlætan
sceolde, & he untrum wæs, þa wæs he in þæm cynelecan tune noht
feorr from þære byrig, þe we ær foresprecende wæron, in þæm
he hæfde cirican & cytan.
 14.202.26. & his gewuna wæs, þæt he gelomlice þider
cerde & þær wunade, & þonon eode gehwyder ymb, & þær
godcunde lare bodade & lærde.
 14.202.29. Ðæt eac swilce his þeaw wæs on oðrum
cyninges tune to donne, swa swa hit eaðe beon mihte, forðon þe he nowiht
agnes hæfde, butan his cyricean & þær to feower æceras.
 14.202.31. Þa aslogon his geferan teld, þa he untrum wæs, on
westan þære cirican fæst.
 14.204.1. Þa gelomp, þa he forðferan scolde, þæt he
genom þa studu, þe seo cirice mid awreðed wæs, & on þære
styðe stondende forðferde ymb feowertyno ger, þæs þe he biscop
wæs, ærran dæge <foreign>Kalendarum Septembrium</foreign>.
 14.204.5. Lædde mon his lichoman to Lindesfarena ea, & in
broðra lictune wæs bebyrged.
 14.204.6. Þa wæs æfterfylgendre tide, mid þy þær
mare cirice getimbred wæs & in Sancte Petres noman þæs
aldorapostoles wæs gehalgod, þæt heo his ban upp adydon & in þa
cirican in suþhealfe þæs wigbedes asetton æfter arwyrðnesse swa
micles biscopes.
 14.204.10. Æfter him fylgde in þone biscophad Fiinan, se
wæs eac from Hii Scotta mynstre & ealonde sended, & londe tiid
biscop wæs.
 14.204.13. Ða gelomp æfter unmonegum gearum, þætte Penda
Mercnacyning cwom mid Mercna here in þa stowe, & all þa ðæ he
meahte, mid iserne & fyres lege fornom & forleas, & swylce eac
þone tun, þe se biscop in forðferde, ætgædre mid þa gemyndgedan
cirican fyre forbærnde.
 14.204.17. Ac wundorlice gemete þa studu ane, þe se biscop
onhleoniende forðferde, þæt fyr gretan ne meahte.
 14.204.18. Þa þis wundor þus gecyðed wæs, timbrede mon
hraðe eft þa cirican & þa ilcan studu utan togesette to trymnesse
þæs wages, swa swa heo ær wæs.
 14.204.20. Eft gelomp æfter tida fæce þurh ungemænne
synne, þætte se ilca tun forborn & seo ilce cirice ætgædre
wæs mid fyre fornumen.
 14.204.22. Ac hwæðre se leg þa ilcan studu gehrinan ne
meahte, & mid micle wundre, þætte se leg þurhæt þa næglas
in þæm þyrelum, þe heo mid þæm to þæm timbre gefæstnad
wæs, & hwæðre þa stuðo sceðþan ne meahte.
 14.204.25. Þa timbrode mon þriddan siðe þa cirican
þær; & þa ilcan studu nales swa swa ær uton togesetton to
trymnesse þæs huses, ac in gemynd þæs wundres in þa ciricon setton,
þætte þa ingongendan þær heora cneo begean scolden & him
heofonlicre/ mildheortnesse wilnian & secan.
 14.204.30. Ond þæt cuð is, þætte monige of þære
tiide in þære ilcan stowe hælo gife onfengon.
 14.204.31. Ge eac swylce of þære ilcan styðe sponas
þweoton & sceafþan nomon, & in wæter sendon & untrumum
drincan sealdon, & monigra untrymnessa læcedomas onfengon.
 14.206.1. Soðlice þis ic wrat be þam weorcum þæs
foresprecenan weres: ac me swa þeah no ne licede on him, þæt he þa
weorþuncge Eastrena on riht ne heold ne nyste; ac ic hit swiðe onscunede,
swa swa ic on þære bec, þe ic worhte <foreign>de temporibus</foreign>, swiþe sweotole
gecyðde.
 14.206.5. Ac ic, swa swa soðsagal stærwritere, þa þing,
þe be him oððe þurh hine gewordene wæron, ic awrat, & þa
þing þe herunge wyrðe wæron, ic herede.
 14.206.7. He hæfde swiðe micle geornnesse sibbe & soðre
lufan & forhæfdnesse & eaðmodnesse.
 14.206.8. Næfde he on him naðer ne yrre ne oferhyd ne
gytsunge, ne idel gylp him on ne ricsade.
 14.206.10. He hæfde þa gleawnesse Godes bebodu to healdanne
& to læranne; & he hæfde þa geornfullnesse haligu gewritu to
rædanne & wæccean to beganganne.
 14.206.12. & he hæfde sacerde gerisene ealdorlicnesse þa
ofermedan to þreageanne & þa weligan; & he hæfde mildheortnesse
þa untruman & þa þearfendan mid to frefregenne.
 14.206.15. Swa swa ic nu æt feawum wordum secge, be þon þe
þa sædon þe hine cuþon, þæt of eallum þon, þe on halgum bocum
beboden is to healdanne, he nowiht to gymeleste ne forlet, ac he hit eall, swa
forð swa he mihte, hæfde gelæste.
 14.206.18. Ðas þing ic on þam foresprecenan bisceope swiþe
lufie, forðan ic no ne tweoge þæt hi Gode liciað.
 14.206.20. Ðæt he þa Eastran on hiora rihttid ne heold,
forðon þe oððe he hiora gesetton tide nyste oððe, þeah þe he
wiste, for þære ealldorlicnesse his agenre þeode he hire ne gymde, ic no
ne herige.
 14.206.22. On þara Eastrana mærsunge swa þeah he nowiht
oðres ne ne gelyfde ne ne weorðode ne ne bodode, buton þæt ylce
þæt we, þæt is þa alysnesse monna cynnes þurh þrowunge &
þurh æriste & þurh upstige on heofonas þæs midligendes Godes
& monna, monnes Hælendes Cristes.
 14.206.27. Ne heold he no þa Eastran, swa swa sume men wenað,
mid Iudeum on feowertynenihtne monan gehwylce dæge on wucan, ac a symle on
Sunnandæge fram feowertynenihtum monan oð twentigesnihtne, for þam
geleafan þære Dryhtenlican æriste, þa æriste he gelyfde on anum
þara restedag a beon gewordene, & eac for þam hyhte ure toweardan
æriste, þa he on anum þara restedaga, se nu Sunnandæg is nemned,
soðlice towearde mid þære halgan & mid þære rihtgeleaffullan
gesomnunge gelyfde.
 14.208.5. Þissum tidum Eastengla rice æfter Eorpwalde
Rædwaldes æfterfylgende Sigeberht his broðor fore wæs.
 14.208.6. Wæs he god man & æfest, se ær in Gallia rice
fulwihtes bæðe onfeng, þa he þær wrecca wæs & Rædwaldes
feondscipe fleah.
 14.208.8. Ond sona þæs þe he eft on his eðel hwearf ond
rice onfeng, þa wilnade he liif onhyrgan, þe he wel geseted geseah in
Gallia rice.
 14.208.10. Ond he scole gesette, in þære cneohtas & geonge
menn tydde & lærde wæron; & him fultmade Felix se biscop, þone
he of Cent onfeng.
 14.208.12. Gesette he magistras & lare æfter Contwara
þeawe.
 14.208.13. Ond swa swiðe se cyning wæs geworden lufiend
þæs heofonlican rices, þæt he æt nyhstan forlet þæt
eorðlice rice, & his mæge Ecgberhte bebead, & in mynster eode,
þæt he him seolf ær getimbrade, & sceare onfeng & ma gemde for
þam ecan rice to compienne.
 14.208.17. Þa he þæt þa longe tiid dyde, þa gelomp
þætte Penda Mercna cyning teah here & fyrd wið Eastengle &
þider to gefeohte cwom.
 14.208.19. Þa heo þa hie in þæm gefeohte neoþor gesegon
& læssan weorude heora feondum, þa bædon heo Sigeberht, þæt he
mid him cwome to þæm gefeohte heora compweorod to trymmanne.
 14.208.21. Þa ne wolde he ac wiðcwæð, þa tugon heo hine
nydinga of þam mynstre & læddon on þone here.
 14.208.23. Wendon heo þæt heora compweorodes mod þy
unforhtre beon sceolde, & þy læs fluge for his andweardnesse; forðon
he wæs ær se fromesta heretoga.
 14.208.25. Ac he wæs gemyndig his ondetnesse & his gehata,
þe he Gode geheht.
 14.208.26. Þa he wæs mid þy unmætan weorode ymbhæfd,
ne wolde he oðer wæpen nemne ane gyrde him on honda habban; ond he wæs
ofslegen mid Ecgrice þam cyninge, & eall heora weorod oðþe geslegen
oððe geflymed wæs.
 14.208.30. Wæs æfterfylgend his rices Anna geworden Eanes
sunu of heora cyningcynne; wæs god monn & þæs betstan tudres
cennend/, bi ðon her æfter in heora tiid is to secgenne.
 14.208.32. Ond he seolfa æfter þon from þam ilcan
hæðnan cyninge Mercna, from þæm eac his foregenga, ofslegen wæs.
 14.210.3. Mid ðy ðe Sigeberht þa gyta rice hæfde, cwom of
Hibernia Scotta ealonde halig wer sum, þæs noma wæs Furseus.
 14.210.4. Se wæs in wordum & dædum beorht & scinende,
swelce he wæs in æðelum mægenum mære geworden.
 14.210.6. Wilnade he, þætte he swa hwær swa he gelimplice
stowe findan meahte, þæt he wolde for Godes noman in elþeodignisse
lifian.
 14.210.8. Þa cwom he in Eastengla mægðe, & he wæs
from þæm foresprecenan cyninge arwyrðlice onfongen.
 14.210.9. Ond sona fylgde þæs weorc, þæt him gewunelic
wæs, þæt he godspellice lare lærde; & monige he mid bysene his
mægenes & mid his wordes trymnesse ungeleafsume to Cristes geleafan
getrymede.
 14.210.13. Þa wæs he þær mid sume untrymnesse his
lichoman þread, in þære he geearnade þæt he wæs brucende
engellicre gesyhðe.
 14.210.15. In þære he wæs monad, þæt he geornlice
ætfele þære ongunnan þegnunge þæs godcundan wordes & his
þæm gewunelican wæccenum & gebedum geornlice þeawe; forðon him
cuð forðfor toweard wære & ungewiis seo tid þære ilcan
forðfore, bi ðon Drihten cwæð: Waciað ge, forðon þe ge ne weoton
ne ðone dæg ne ða tide.
 14.210.19. Þa wæs se Godes monn mid þa gesihðe swiðe
getrymed: ongon þa hrædlice timbran þa stowe þæs mynstres, þe he
from þam foresprecenan cyninge onfeng Sigeberhte, & þæt mid
regellicum þeodscipum stæfnde.
 14.210.23. Wæs fæger mynster getimbred in wuda neah sæ in
sumre ceastre, seo is nemned on Englisc Cnoferesburg.
 14.210.24. Þa burg eft æfter þon Anna þære mægðe
cyning & monige æðele menn mid hearum getimbrum & geofum
frætwade & weorðade.
 14.210.26. Wæs þes wer Furseus of þæm æþelestan
cynne Scotta; ac feor micele þæt he wæs on his moode æðelra
þonne on woruldgebyrdum, ond from þære seolfan tide his cneohthada
þæt he micle gemænne hæfde haligra leornunga & eac swilce
mynsterlicra þeodscipa.
 14.210.30. & þætte swiþost halgum gedafenað, eall þa
ðe he geleornade to donne, he bighygdelice teolode to healdanne.
 14.212.1. Þa wæs forðgongendre tide, þæt he him syndrig
wiic getimbrade, in þæm he freolslice meahte lifian.
 14.212.2. Þær he wæs mid untrymnesse lichoman þread, swa
swa seo boc sagað, seo is awriten be his life, & sweotolice cyðeð,
þæt he wæs alæded of lichoman & from æfenne oð honcred,
ðæt he wæs lichoman ongyrwed & þa engla weorod & heora onsyne
sceawode.
 14.212.6. Ond he gegearnode, þæt he þa eadigan herenesse eac
gehyrde, hu heo God lofodon & heredon.
 14.212.7. Wæs his gewuna þæt he sægde, þæt he
openlice heo gehyrde betweoh monig oðer hleoðrian & singan: <foreign>Ibunt
sancti de uirtute in uirtutem; uidebitur Ds Deorum in Sion</foreign>: halige gongað of
mægene in mægen; bið gesegen haligra God in wlite sceawunge.
 14.212.11. Þa wæs he eft læded in lichoman ; & þy
ðriddan dæge eft wæs of lichoman alæded.
 14.212.12. Þa geseah he nales þæt an þa maran gefean
þara eadigra gasta, ac swylce eac þa mæstan gefleoto & gewinn þara
wærgra gasta.
 14.212.14. Ða fliton him on þa wergan gastas & þa mid
gelomlicum oncunnissum teoledon, þæt heo him þone heofonlican weg
forsette & fortynde; ne heo hwædre owiht in þon fromedon, ac þa
englas hine scyldon.
 14.212.18. Mid þy he ða wæs in heannisse ahefen, þa wæs
he haten from þæm englum, þe hine læddon, þæt he locode in
þeosne middangeard; & he þa his eagan begde & locode hider on þas
niðerlecan.
 14.212.20. Þa geseah he swa þeostre dene ane under him in
niþernesse gesette.
 14.212.22. Geseah he eac feower fyr onæled on þære lyfte
noht micle fæce betweoh him tosceaden.
 14.212.23. Þa frægn he ða englas, hwæt þa fyr
wæron.
 14.212.24. Cwædon heo: þis syndon þa fyr, þa ðe
middangeard wæron forbærnende & forneomende.
 14.212.25. An is ærest lyges fyr; þæt is, þæt we no
gefyllað, þæt we æt fulwihte hatað, þæt we deofle
wiðsæcen & eallum his weorcum.
 14.212.27. Oðer is unrihtre willunge fyr, þæt is, þonne we
þisses middangeardes welan foresettað & us leofran lætað, þon
þa lufan þara heofonlicra eadignessa.
 14.212.29. Þæt þridde is, unsibbe fyr, þæt is, þonne
we ne forhtiað, þæt we þa mod abelge ussa þara neahstena on idlum
þingum.
 14.212.31. Þæt feorðe is arleasnisse fyr, þæt is
þonne we us for noht doþ, þæt we earme men reafige & strude on
heora æhtum & on heora godum.
 14.214.1. Þa weoxon þa fyr swiðe & heo togædre
þeoddon & somnodon, oð þæt heo wæron in æne unmætne
læg geanede & gesomnade.
 14.214.3. Mid þy þæt fyr him nealecte, þa wæs he him
ondrædende & forht geworden; cwæð to þæm engle: Min domne,
hwæt is þis fyr?
 14.214.5. Me swiðe nealæceð.
 14.214.5. & he þa him ondsworede & cwæð: þæt
þu ær ne bærndest, ne beorneð þæt in ðe.
 14.214.7. Forðon þeah ðe þis fyr sy egeslic & micel
gesegen, hwæðre hit æfter weorca gegearnunge anra gehwylcne demeð
& bærneð; forðon anra gehwylces unrihtwillunge in þeossum fyre
byrneð.
 14.214.10. Forðon swa swiðe swa hwylc mon byrneð in lichoman
þurh unalyfedne willan, swa eft onlysed þy lichoman byrneð þurh
þæt gescyldgade wite.
 14.214.12. Þa geseah he ænne of þæm þreom ænglum,
þa ðe him in æghwæðre gesyhð latteowas wæron, foregongende in
þone leg þæs fyres todælan.
 14.214.14. & þa twegen him twa healfe flugon, & hine
scildon wið þæs fyres frecelnisse.
 14.214.15. Geseah he eac swylce þa wergan gastas þurh þæt
fyr fleogende; & heo bærnisse gefeht timbredon wið soðfæstum.
 14.214.17. & heo þa eac wið him wæron, & hi wrohtas
& yfel onsægdon: ac wæs mara gesyhð þara godra gasta &
heofonlicra weoroda þara þe hine scyldon.
 14.214.19. Swylce he þær eac halige weras of his cynne gemitte
& oncneow þa ðe geara in sacerdhade æðelice gewelgode wæron
& hlisan hæfdon, þæt heo Gode georne hyrden.
 14.214.22. From þæm he monig þing gehyrde, þa ðe ge him
sylfum ge eallum þæm, þe hit gehyran woldon, swiðe halwende wæron
to weotonne.
 14.214.24. Þa heo þa heora word & spræce geendedon,
& swelce eft mid þæm engelicum gastum to heofonum hwurfen, þa
wunedon mid þy eadigan Fursiæ þa þry englas, be þon we ær
sædon.
 14.214.27. Mid þy heo þa eft geneolecton þam foresprecenan
fyre & þam miclan, þa todælde se engel eft þone leg þæs fyres
fore him, swa swa he ær dyde.
 14.214.29. Ac se Godes mon, þæs þe he to þære dura
openan betweoh þa legeas becwom, ða gegreopon þa unclænan gastas
ænne of þam monnum, þe heo in þæm fyre bærndon &
þræston, & wurpon swa beornendne on hine; & he gehran his sculdra
& his ceacan, & hine swa forbærndon.
 14.214.33. Þa onget he þone mon, & him to gemynde becwom,
þæt he his hrægle onfeng, þa he forðgeleored wæs.
 14.216.1. Ða genom se engel sona þone mon; wearp eft in
þæt fyr.
 14.216.2. Cwæð he se werga feond: Ne willað la wiðscufan
þone, ðe ge ær onfengon.
 14.216.3. Forðon swa swa ge ær his synfullan gode onfengon,
swa ge sculon dælneomende beon his wiita.
 14.216.4. Þa wiðcwæð him se engel: Nese, cwæð he, ne
onfeng/ he his godum gitsiende, ac forþon þe he wolde his sawle
gehælan.
 14.216.6. Ond blon þæt fyr from him.
 14.216.7. Þa cerde se engel to him & cwæð: þæt þu
onbærndest, þæt beorneð be ðe; forðon gif þu þisses monnes
fea in his synnum deades ne onfenge, ne burne his wiite on þe.
 14.216.9. Ond he wæs se engel monig þing sprecende to him,
& mid halwende worde lærde, hwæt ymb þara hælo to donne wære,
þa ðe æt þam deaðe heora synna hreowe dydon.
 14.216.12. & þa wæs æfter medmiclum fæce eft in
lichoman geseted.
 14.216.13. & ealle his lifes tiid þæt tacen þære
bærnnisse, þæt he on his sawle aræfnde, gesenelice eallum monnum in
his sculdre & his ceacan on bær; ond wundorlice gemete, þætte seo
sawl in deagolnisse þrowiende wæs, þæt se lichoma eawesclice
foretacnode.
 14.216.17. Þa gemde se Godes mon symle georne, swa his gewuna
wæs þæt he ær dyde; eallum monnum mægena weorc æghwæðer
ge mid bysenum æteawde ge mid wordum bodade.
 14.216.19. & toendebyrdnesse his gesihða þæm monnum anum
hit cyþan & secgan wolde, þa ðe hine frugnon & ahsodon fore
þæm luste inbrydnisse & heofona rices lufan.
 14.216.22. Is nu gena sum ald broðor lifiende usses mynstres, se
me sægde, cwæð se þe ðas booc wrat, þæt him sægde sum
swiðe æfest monn & geþungen þæt he ðone Furseum gesege in
Eastengla mægðe, & þa his gesihðe æt his seolfes muðe
gehyrde.
 14.216.26. & þa gen toætecte þæt hit wære wintres
tiid; & se winter wære grim & cald & fyrstig & mid hiise
gebunden.
 14.216.27. Cwæð þæt se halga wer sæte in þynnum
hrægle, & betweoh þa his geseagone fore micelnisse þæs gemyndigan
eges his gesyhða þæt he swa swiðe swætte swa in swole middes
sumeres.
 14.216.31. He þes Godes wer monig ger ærest in Scottum allum
þæm Godes word bodode & lærde.
 14.216.32. Ða ne meahte he eaðelice þa unstillnesse
onfallendra mengu aberan, þa forlet he eal þa ðing, þe he for worulde
hæfde, for Godes naman, & eac of his eðle gewat: & mid feawum
broðrum þurh Brettas cwom in Eastengle mægðe, & þær Godes
word bodade & lærde, swa swa we ær sægdon, & æðele
mynster getimbrede.
 14.218.4. Þa he þæt hæfde mynsterlice & þeawlice
geseted, þa wilnade he hine seolfne from eallum bigongum þisse worulde
fremðne gedon.
 14.218.6. Forlet þa ða scire þæs mynstres Fullane his
breðer & twæm mæssepreostum Gobbona & Dicula; ond he from
eallum middangeardes þingum freo in ancorlifes drohtunge gestihhade his life
geendian.
 14.218.9. Hæfde eac oðerne broðor, se wæs haten Ultanus,
se of dæghwamlicre gecostnisse þæs mynstres becwom to ancorlife.
 14.218.11. & he eall ger mid him in micelre forhæfdnesse
& gebedum & on hongewinnum lifde.
 14.218.13. Æfter þissum he geseah þa mægðe mid
hæðenra hergungum gedrefde, ond he foreseah Godes cirican & mynstrum
micle frecelnisse toworde; þa forlet he þa mægðe & ofer sæ
lað in Gallia rice.
 14.218.16. Ond he þær from Hloðwiæ Froncna cyninge &
Erconwalde his aldormen arwyrðlice onfongen wæs, & þær mynster
getimbrede in þære stowe, þe nemned is Latiniaco.
 14.218.18. Þa wæs efter medmicelum fæce, þæt he wæs
untrymnesse gestonden, & on þære his dagas geendade.
 14.218.20. & his lichoman se ilca ealdormon Eorconwald onfeng,
& in portice his cirican sumre geheold, þa he in his tune getimbrode,
þæs noma is Perrona, oð þæt seo cirice gehalgod wære.
 14.218.23. Þa wæs geworden æfter seofon & twentegum
daga, þa dydon heo his lichoman up of þam portice, & in circan neah
wiigbede byrgan woldon.
 14.218.25. Þa wæs he meted swa unsceðed, swa he in þa
ilcan tid of þissum leohte gelæded wære.
 14.218.26. Þa wæs æfter feower wintrum eft, þæt mon
oðre cirican getimbrede: & him eallum þuhte þæt hit gerisenre
wære, þæt his lichoman mon gesette to eastdæle þæs wigbedes.
 14.218.29. Þa gena he buton womme gebrosnunge wæs gemeted,
& heo hine þa ðær mid wyrðre are gesetton.
 14.218.30. Ond þær his geearnunge oft þurh godcunde
wyrcnesse mid miclum mægenum scinað & beorhtað.
 14.220.1. Betweoh ðas ðing ða forðferdum Felice Eastengla
biscope æfter seofontyne gearum his þæs onfangnan biscophades, Honorius
se ærcebiscop in his stowe gehalgode Thomam his diacon to biscope, se wæs
of Gyrwa mægðe.
 14.220.4. & þes wæs æfter fif gearum his biscophade of
þissum leohte alæded.
 14.220.5. Þa wæs Berhtgels, oðre noman Bonefatius, of
Cantwara mægðe in his stowe to biscope geseted.
 14.220.7. Ond he ða swylce Honorius se ærcebiscop, æfter
þon þe he þa gemæro his yrnes gefylde, of þissum leohte leorde,
ærran dæge <foreign>Kalendarum Octobrium</foreign> ymb syx hund wintra & þreo &
fiftig from Drihtnes menniscnesse.
 14.220.10. Ond þa blonn se biscophad eall ger & þæs
oðres syx moonað.
 14.220.11. Þa wæs gecoren sexta ærcebiscop Deosdedit to
þæm seðle Contwara burge, se wæs of Westseaxna ðeode; þane cwom
þider to halgianne Itthamar se biscop þære cirican æt Hrofesceastre.
 14.220.14. Þa wæs he gehalgad þy seofoðan dæge
<foreign>Kalendarum Aprelium</foreign>, ond he þa cirican heold & rehte nigon ger &
feower monað & twegen dagas.
 14.220.16. Ond him forðferdum Itthamar gehalgode Damianum for
hine, se wæs of Suðseaxna cynne cumen.
 15.220.20. Þissum tidum Middelengle mid Peadan Pendan sunu
þæs cyninges Cristes geleafan & soðfæstnisse geryne onfengon.
 15.220.21. Wæs he Peada ging æðeling good & cyninges
noman & hada wel wyrðe; & se fæder him forðon rice gesealde
þære þeode.
 15.220.23. Þa com he to Oswiæ Norðanhymbra cyninge, &
bæd þæt he him Ealhflæde his dohtor to wife gesealde.
 15.220.25. Ne hine mon on oðre wisan his bene tygþian wolde,
nemne he Cristes geleafan onfenge mid þa ðeode, þe he cyning ofer
wæs.
 15.220.27. Þa he ða gehyrde soðfæstnesse bodunge &
lare & þæt gehat þæs heofonlican rices & ærest hyht &
þa toweardan undeaðlicnesse, þa ondette he, þæt he lustlice wolde
Cristen beon, þeah ðe he no furðum þa fæmnan onfenge.
 15.220.31. Ond he wæs swiðust gesponen to onfonne Cristes
geleafan from Oswies suna þæs cyninges, þæs noma wæs Alhfrið.
 15.220.32. Se wæs his mæg & his freond; hæfde his
sweostor to wife, seo wæs haten Cyneburg Pendan dohtor þæs cyninges.
 15.222.3. Þa wæs he gefulwad from Finano þæm biscope mid
eallum his geferum, þe mid him cwomon, & cyninges þegnum & eallum
heora þeowum, in þæm mæran tune cyninges, se is nemned æt Walle.
 15.222.6. & he onfeng, & se cyning him sealde feower
mæssepreostas, þa sceoldon his þeode fulwian & læran, ða
wæron ge on gelærednesse ge on heora life micle & goode; ond he mid
micle gefean swa wæs eft ham hweorfende.
 15.222.9. Wæron þa mæssepreostas þus hatne, Cedd &
Adda & Bete & Deoma.
 15.222.10. Se nyhsta wæs Scyttisces cynnes; þa oðre wæron
Englisce.
 15.222.11. Wæs se Adda Uttan broðor þæs mæran
mæssepreostes & abbudes þæs mynstres, þe nemned is æt
Rægeheafde, þæs we ær gemyndgodon.
 15.222.13. Þa heo þa þa gemyndgedan sacerdas in þa
mægðe cwomon mid Peadan þone cyning, & þær Godes word bodedan
& lærdon, & heo lustlice geherde wæron, ond dæghwamlice ge
æðele ge unæðele wiðsocan þære unsyfernesse deofolgilda &
mid fulwihte bæðe from synnum aðwegene wæron.
 15.222.18. Ne bewerede Penda se cyning þon ma, gif hwelce men
wolde in Mercna cynne Godes word læran, þæt heo ne mosten.
 15.222.20. Ac gen ma þætte he forseah & on hete hæfde
þa men, þe he onget, þæt heo on Cristes geleafan gelærde wæron,
& þa weorc þæs geleafan habban ne woldon.
 15.222.22. Ond cwæð, þæt heo fracuðe & earme
wære, þæt heo ne woldon heora Gode hyran, þone þe heo gelyfden.
 15.222.25. Wæron þas þing ongunnen twæm gearum ær
Pendan deaðe þæs cyninges.
 15.222.26. Ac þa he ofslegen wæs, & Oswie se cristna
cyning to his riice feng, swa we eft heræfter secgað, þa wæs Deoma
aan of þæm feower foresprecenan sacerdotum biscop geworden Middelengla
& eac Mercna somod; forðon seo feanis nedde þara sacerda, þætte
aan biscop sceolde beon ofer tuu folc.
 15.222.30. & he ða in medmicelre tiide micel folc Drihtne
begeat & gestrynde þurh his lare.
 15.222.31. Ond he forðferde in Middelenglum in þæm
þeodlonde, þe is nemned in Feppingum.
 15.222.33. Þa feng æfter him to biscophade Ceolloh, se wæs
eac Scotta cynnes.
 15.222.34. Se æfter medmicelre tide forlet þa biscopscire;
hwearf eft on his eðel to Hii þæm ealonde, þæt monigra mynstra
heannisse & heafod Scottas hæfdon.
 15.224.2. Þa feng æfter him to þam biscophade Trumhere
æfest mon & god, se wæs in munuclife gelæred; wæs Englisces
cynnes, ac he wæs from Scottum to biscope gehalgod.
 15.224.5. Þæt wæs in Wulfheres tidum þæs cyninges, bi
þæm we heræfter secgað.
 16.224.7. Ðære tide eac swylce Eastseaxan þone geleafan,
þe hy geara awurpon, þa heo Mellitum þone biscop ut ascufon, mid
gyrnfulnesse Oswiæs þæs cyninges eft onfengon.
 16.224.9. Forðon se cyning þære ilcan þeode Sigeberht, se
æfter þam oðrum Sigeberhte riice onfeng, wæs freond Oswiæs
þæs cyninges.
 16.224.11. & he geloomlice to him cwom, & hine sohte in
norðanhymbra mægðe.
 16.224.12. Þa gewunade oswia se cyning, þæt he hine trymede
& lærde, þætte he ongete þætte ne meahten godo beon, þa ðe
monna hondum geworhte wæron of eorðlicum timbre, oðþe of treom,
oðþe of stanum: þara trea æcyrfe & lafe oðþe fyre forbærnde
wæron, oðþe in hwylchwugu fatu geheowad wæren mennisces broces,
oððe cuðlice utworpen wæren & in forhogdnisse hæfde, &
fotum treden & in eorðan gehwyrfde wæron.
 16.224.22. Ac God ma wære to ongeotanne in þrymme
unbesændlicne, menniscum eagum ungesenelicne, almeahtigne, ecne, se gescop
heofon & eorðan & monna cyn & ealle gesceafta, ond wære
toweard to demanne eorðan ymbhwyrft on rihtwisnesse: ond þæs seðel
wære ece to gelyfenne in heofonum, nales in eorðlicre frætwednesse, in
gewitendre & on uðgengre: ond þæt wære rihtlic to ongeotanne,
þætte ealle þa ðe his willan leornode & worhte, from þæm þe
hy gescepene wæron, þæt heo þonne wæren from him ece mede to
onfonne.
 16.224.26. Ðas word & eac monig þysses gemetes mid þy
Osweo se cyning Sigeberhte þam cyninge mid freondlicre & mid
broðorlicre geþeahte oft & gelome tospræc, þa æt nehstan mid
fultume & mid geþafunge his freonda þæt he gelyfde.
 16.224.30. Ond þa hæfde geþeaht mid his weotum &
freondum, & mid heora trymnesse & fultume & geþafunge Cristes
geleafan onfeng, ond mid his geferum gefulwad wæs from Finano ðæm
biscope in þæm cynelecan tuune, þe we beforan gemyngodon, þe is nemned
æt Walle.
 16.226.2. Is se bi þam walle, þe geara Romani Breotone ealond
bigyrdon, twelf milum from eastsæ.
 16.226.4. Ono þa Sigeberht se cyning þa wæs ceasterwara
gefremed þæs ecan rice, & wolde eft þæt seðl secan his
hwiilwendlices riices, þa bæd he Osweo þone cyning, þæt he him
hwylcehwego lareowas sealde, þa ðe his þeode to Cristes geleafan gecerde,
& mid þa halwendan wyllan fulwihtes bæðes aþwoge.
 16.226.8. Ond he ða se cyning sende ærendwrecan to
Middelenglum, & him to geheht Cedd þone halgan Godes mon, & him
sealde oþerne geferan sumne mæssepreost to fultome, & heo sende Godes
word bodian Eastseaxna þeode.
 16.226.12. Þæs þe heo þa eal þa lond þurhferdon &
micle cirican & gesomnunge Drihtne gestryndon & begeaton, þa gelomp
sumre tide, þætte Cedd ham ferde & cwom to his cirican to Lindisfarena
ea fore sprece Finano þæs biscopes.
 16.226.15. Þa he þa se biscop onget, þæt he þære
godspellican lare georne gefealh & þa ðeode to Cristes geleafan
gecerred hæfde, þa gehadode he hine Eastseaxum to biscope, & to him
geheht oðre twegen biscopas to þære þegnunge his halgunge.
 16.226.19. Ða he ða hæfde biscophade onfongen, þa hwearf
he eft to Eastseax na mægðe & mid maran aldorlicnesse þæt
ongunnene/ weorc wæs gefyllende; timbrede cirican in monegum stowum, &
mæssepreostas & diaconas halgode, þa þe him on godcundre lare &
in þære þegnunge fulwihte bæðes fulteman scolde, ond swiþust in
þære stowe þe is nemned Yðþanceaster & in oðer stowe, þe is
nemned Tulaburg .
 16.226.25. Seo ærre stow is in Pente stæðe þære ea,
oðer is in Temese stæðe.
 16.226.26. In þæm he gesomnode micel weorod Cristes þeowa,
& heo lærde to healdanne regollices liifes þeodscipe, swa swiðe swa
þa neowan Cristnan þa get hit neoman meahton.
 16.226.29. Mid þy þa micelre tide in þære foresprecenan
mægðe, gefeondum þam cyninge & efengefeondum allum þam folce, seo
gesetenes þæs heofonlican lifes dæghwamlice toecnesse nom, þa gelomp,
inbryrdendum þæm feonde ealra goda, þæt se cyning þurh his mæga
hond wæs ofslegen.
 16.226.33. Wæron twegen gebroðor, þe þis man gefremedon.
 16.226.34. Mid þy heo mon þa eft frægn, for hwon heo þis
dydon, ne meahton heo owiht elles ondswarian, nemne þæt heo forþon yrre
wære & þæm cyninge feond, forðon he gewunode, þæt he his
feondum swiðe arode & þa gefremedan teonan fram him, sona þæs þe
heo him þingodan & forgifnesse bædon, þæt he smylte mode &
bliðe him forlet.
 16.228.5. Þyslic wæs seo syn, þe se cyning fore ofslegen
wæs, forð on he þa godspellican bebodu mid wilsume heortan heold &
læste.
 16.228.7. Hwæðre in þæm unscyldgan deaðe wæs his
soð syn witnad æfter forecwide þæs godan weres þæs halgan
biscopes.
 16.228.9. Forðon oðer þara gesiða, þe þone cyning
slogon, hæfde unalyfedne gesinscipe.
 16.228.10. Þa se biscop þæt þa ne meahte bewerian ond
gereccan, þa amænsumade he hine, & eallum bebead, þam þe him hyran
woldon, þæt heo in his hus ne eodon, ne of his swæsendum mete þege.
 16.228.13. Þa oferhogode se cyning his gebod; gelaðode se
gesið hine to his ham, & he hine gesohte & in his hus eode, & his
swæsendo þegde.
 16.228.15. Þa he þa onweg þonan ferde, þa com se biscop him
togeanes.
 16.228.16. Þa se cyning him þa on beseah, þa wæs he forht
geworden & lihte of his horse & feol him to fotum, & his scylde
forgifenesse bæd.
 16.228.18. Þa lihte se biscop eac somod ætgædre; & he
eorre þone cyning liggende gehran mid þære gyrde, þe he him on honda
hæfde.
 16.228.20. & mid biscoplicre aldorlicnesse wæs cyþende,
& þus cwæð: Ic þe secgo, cwæð he, forðon þu ne woldest
þec ahebban from þam huse þysses forlorenan mannes & þæs
geniþredan, þæt þu scealt in þæm sylfan huse sweltan & deaþ
þrowigan.
 16.228.23. Ac to gelyfanne is, þæt swylc deað þæs
æfestan monnes nales þæt an swylce synne adilgode, ac swylce eac his
geearnunge toycte; forðon him swa gelomp for arfæstnesse intingan &
for gehylde Cristes beboda.
 16.228.27. Þa feng æfter Sigeberhte to Eastseaxna rice
Swiðhelm Sexbaldes sunu, se wæs gefulwad from þam sylfan Cedde in
Eastengla mægðe in þæm cynelican tune, þe is nemned Rendlesham.
 16.228.29. & hine onfeng æt fulwihte baðe him to godsuna
æðelwold Eastengla cyning Annan broðor heora cyninges.
 17.230.1. Wæs ðisses ilcan godes monnes gewuna, þa he in
Eastseaxum biscopþegnunge brucende wæs, þæt he gelomlice his leode
Norðanhymbra mægðe sohte & neosode fore intingan godcundre lare.
 17.230.3. Þa hine þa æðelwald geseah Oswaldes sunu
þæs cyninges, se hæfde Dera riice, & ongeat haligne wer &
snotorne & gecorenne on his þeawum, þa bæd he hine, þæt he
sumne dæl londes æt him onfenge, þæt he meahte mynster getimbran
& Godes þeowas tosomnigan; in þæm se cyning gelomlice his gebedo
meahte gesecan & godcunde lare gehyran, & eac þonne he forðferde,
þæt he þær bebyrged beon sceolde.
 17.230.10. Ond cwæð, þæt he getreowlice gelyfde, þæt
he meahte swiðe gefultumed beon in heora dæghwamlicum gebeodum, þa ðe
in þære stowe Drihtne þeowdon.
 17.230.12. Hæfde he se ilca cyning þæs biscopes broðor
mid hine, se wæs Cælin haten; se wæs mæssepreost & efenlice
Godes mon til: se him & his hiwum godcunde lare lærde, & þa geryno
þegnade þæs halgan geleafan.
 17.230.15. Þurh þæs cyðþo swiþost gelomp, þæt se
cyning þone biscop lufade & cuðæ.
 17.230.16. Þa gefultmode se biscop þæs cyninges willan,
& him stowe geceas mynster to getimbrigenne in heawum morum uppe, in
þæm wæs ma gesegen sceaðena deagolnesse & wildeora fernisse
þonne monna eardungstow.
 17.230.20. Ða æfter Esaies witedome, in þæm cleofum, þe
ær dracan eardodon, wære upyrnende grownes hreodes & rixa: þæt
is to ongeotonne, þætte acende wæron wæstmas godra dæda, þær
ær oðþe wildeor eardedon oððe mæn wunedon wildeorlice lifigan.
 17.230.24. Ða teolode sona se Drihtnes wer þa onfongnan stowe
þæs mynstres ærest mid gebedum & mid fæstenum from unsyfernessum
heo clænsigan þara ærrena mana & bismitenessa, ond swa in þære
stowe þa staðolas sette þæs mynstres.
 17.230.27. Bæd þa þone cyning, þæt him spede &
lyfnesse sealde, þæt he ðær wunigan moste for intingan his gebeda
alle tid þæs feowerteglecan fæstenes ær Eastrum, þe ða toweard
wæs.
 17.230.30. Ond eallum þam dagum buton Sunnandagum he afæste
to æfenes, swa swa his þeaw wæs; ne þonne nemne medmicel dæl
hlafes & an henne æg mid litle meolc wætre gemengede he onfeng.
 17.232.3. & þeah cwæð he, þætte þæt wære
heora gewuna, from þæm he þæt gemet geleornade regollices
þeodscipes, þætte þa onfongnan neowan stowe mynster to timbrenne
oðþe cirican þætte þa sceolde ærest mid gebedum & mid
fæstenum Drihtne gehalgian.
 17.232.6. Mid þy þa ten dagas þæs feowerteglecan
fæstenes to lafe wæron, cwom ærendwraca, se ðe hine to cyninge feran
het.
 17.232.8. & he ða bæd Cynebill his mæssepreost, se
wæs eac swylce his agen broðor, þæt he ða arfæstan ongynnisse
his gefylde & geendade, þa he ne moste, þy læs þæt æfest
weorc forlæten wære for intingan þara cynelicra scira.
 17.232.12. Ond he him þa lustlice geþafode: & gefylledre
geornfulnisse þara fæstenna & gebeoda, getimbrede þær mynster,
þæt is nu geceged Læstinga ea.
 17.232.14. & he hit mid æfestum þeawum gesette &
gestaðolode æfter þam þeawum in Lindisfarena ea, þær he afeded
wæs.
 17.232.16. Þa he ða monig ger in þære foresprecenan
mægðe biscophad þegnade, swylce eac þisses mynstres gemænne dyde,
& þær prafost & ealdormon gesette, þa gelomp þætte he to
þæm seolfan mynstre becwom in þa tide þære miclan deaðlicnesse
& wooles, þe ofer moncyn cumen wæs.
 17.232.20. Þa wæs he þær gestonden lichomlicre
untrymnesse & forðferde: & his lichoma wæs ærest ute bebyrged.
 17.232.21. Ða wæs eft forðgongendre tide in þæm ilcan
mynstre stænen cirice getimbred, in are þære eadigan fæmnan Sancta
Marian, ond eft in þære his lichoma geseted wæs, be suðan þam
wigbede.
 17.232.25. Sealde he se biscop þæt mynster to reccenne
æfter him Ceaddan his breðer, se wæs æfter þon biscop geworden
& halig Godes mon, swa we heræfter secgað.
 17.232.27. Wæron heo feower gebroðor Cedd & Cynebil &
Cælin & Ceadda, ealle Godes sacerdas, þæt seldon gemeted bið,
mære & gode.
 17.232.29. Twegen wæron biscopas, twegen wæron
mæssepreostas þa selestan.
 17.232.30. Mid þy þa broðor þa gehyrdon, þa þe in his
mynstre wæron in Eastseaxna mægðe, heora biscop forðferendne &
bebyrgedne in Norðanhymbrum, þa eode heora þritig of þam mynstre &
þider cwomon.
 17.232.33. Woldon heo & willnadan æt heora fæder lice
oðþe Gode lifgan, gif þæt Gode licade, oðþe forðferde þær
bebyrged beon.
 17.234.2. & heo lustlice from þam broðrum þæs mynstres
onfongne wæron.
 17.234.3. Ond heo ealle þær mid þy wæle þæs
foresprecenan wooles hredlice forðferdon & bebyrgede wæron, buton anum
cneohte, be þæm cuð stondeð, þæt he mid gebedum þæs halgan
biscopes from deaðe gescylded wæs.
 17.234.6. Forðon mid þy he micelre tide æfter lifde &
georne halig gewreotu leornade & smeade, þa æt nyhstan onget he &
geleornade in gaste, þæt he ne wæs mid wætre fulwihtes bæðes
Gode to bearne acenned.
 17.234.9. Ond sona wæs mid þa wyllan þæs halwendan
bæðes from synnum aðwegen, ond æfter fæce geþah, þæt hine
mon to mæssepreoste gehalgode: & he monegum in Godes ciricum nytt &
bryce wæs.
 17.234.12. Bi þæm menn nis to tweogienne, ac is to gelyfenne,
swa we ær cwædon, þæt he mid þa þingunge his fæder wæs
gescylded from þære tide þæs deaþes, to ðæs lichoman he for
intingan his lufan cwom, to ðon þætte he æghwæðer ge þone ecan
deað beswicade, ond swylce eac oðrum broðrum lifes þegnunge & ecre
hælo þurh his lare & þurh his lifes bysene gegearwode.
 18.234.18. Þissum tidum Osweo se cyning, mid þy he grimme
hergunge & unaræfnedlice þrowade þæs oft cwedenan Mercna
cyninges Pendan, se eac his broðor ofslog, þa æt nyshstan wæs he mid
neade gebæded, þæt he him gebead & gehet wið his sibbe unrim
maðma & cynelicra geofona, ma þonne fela monna gelyfan mægge, wið
þon þe he ham cerde mid his fyrde & his lond & his riice oð
forwyrd ne forhergode.
 18.234.24. Mid þy he ða se getreowleasa cyning nænige
þinga his benum geþafian wolde, se ðe þæt on his mode gehogod &
geteod hæfde, þæt he wolde ealle his þeode from þæm geongrum
oð þa yldran fordon & fordilgian, ða beseah he to fultome þære
godcundan arfæstnisse, þa he from þam arleasan cyninge nænige sibbe
findan meahte.
 18.234.28. Ond he þa wæs mid gehate hine seolfne bindende,
& þus cwæð: Nu se hæðna ne con usse gife onfon, wuton we þam
syllan & bringan, þe onfon con, ussum Drihtne Hælendum Criste.
 18.234.31. Ond he þa gehet, gif Drihten him sige sellan wolde,
þæt he wolde his dohtor Gode forgeofan & gehalgian in clænum
mægðhade; ond swelce eac twelf boclanda æhte þæt he Gode geaf
mynster on to timbrenne: & swa medmicle weorode þæt he to þam compe
ferde.
 18.236.3. Is þæt sægd, þæt þa hæðnan þritigum
siða mare weorod hæfdon; þæm Osweo se cyning mid Alhfriðe his sunu
wæs getreowende in Cristes fultum mid medmicle weorode him togegnes cwom.
 18.236.6. Forðon Ecgferð his oðer sunu in þa tid in Mercna
lande mid Cynwisse þa cwene wæs to gisle geseald.
 18.236.7. Æþelwald þonne Oswaldes sunu þæs cyninges, se
þe him on fultome beon sceolde, se wæs in þara wiðerweardra dæle
& feaht & wonn wið his eðle & wið his fædran.
 18.236.10. Ða wæs sona, þæs þe heo þæt gefeoht
ongunnon, þætte þa hæðnan wæron slegene & geflemde; ond
þritig aldormonna & heretogena, þa ðe þam cyninge to fultome
cwomon, lytesne ealle wæron ofslegene.
 18.236.13. In þæm wæs Æðelhere Annan broðor
Eastengla cyninges, se æfter him to rice feng: se wæs ordfruma þæs
gefeohtes.
 18.236.15. Þone mon slog eac mid ealle his compweorode, þe he
mid him brohte.
 18.236.16. Ond forþon, þa ðis gefeoht neah Winwede streame
wæs gefohten, wæs seo ea þa for regna micelnesse swiðe reðe, &
heofonflod micel onsæt, þa gelomp, ða heo fleonde wæron, þæt
þær micle ma moncynnes adronc on þam wætre, þonne mid sweorde
ofslegen wære.
 18.236.21. Þa dyde Osweo se cyning, æfter þon þe he
Drihtne gehet, & for ðan forgifenan sige Gode þonc sægde, ond
ælfflæde his dohtor Gode forgef, & him gehalgode ecre clænnisse.
 18.236.23. Ond eac swilce þa twelf boclond him gefreode
eorðlices comphades & eorðlicre herenisse to bigongenne þone
heofonlican comphad, & to munucstowum gesette, & him weoruldspede &
æhte forgeaf, þæt heo scoldon for hine þingian & for sibbe his
þeode.
 18.236.27. Wæs þæs londes ealles hundtwelftig hida, syxtig
in Dera mægðe, syxtig in Beornicum.
 18.236.28. Þa eode seo foresprecene dohtor Oswies þæs
cyninges Gode gehalgod in þæt mynster, þe is nemned Heorot ea, in
þæm wæs in þa tid Hilde abbudesse.
 18.236.31. Seo æfter twæm gearum gebohte tyn hida lond hire
in æhte in þære stowe, seo is cweden Streoneshealh, ðær heo
mynster getimbrode, in þæm seo gemyngade cyninges dohtor ærest wæs
discipula & leornungmon regollices lifes, ond eft æfter þon wæs
magister & lareow þæs mynstres, oð þæt heora daga rim gefylled
wæs, þæt is anes wonþe syxtig wintra.
 18.238.2. Þa heo to clypnesse & to gemungum þæs
heofonlican brydguman eadig fæmne ineode.
 18.238.4. In þæm mynstre heo & Osweo hire fæder &
hire modor Eanflæd & hire modorfæder Eadwine & monige oðre
æðele in Sancte Petres cirican þæs apostoles bebyrgde wæron.
 18.238.7. Þis gefeoht Osweo se cyning þy þreotteoþan geare
his rices, in þæm londe þe Loidis hatte, þy seofonteoþan dæge
<foreign>Kalendarum Decembrium</foreign> gefremede mid micelre nytnisse æghwæðres
folces.
 18.238.10. Forþon þe he his þeode alesde & generede from
þære feondlican hergunge þara hæðenra, & eac swylce Mercna
þeode & þara neahmægða, ofheawnum þy getreowleasan hæfde
Pendan, to gife Cristes geleafan gecerde.
 18.238.13. Wæs ærest Mercna biscop & Lindesfarena &
Middelengla Deoma geworden, swa we beforan sægdon.
 18.238.15. Se in Middelenglum forðferde & bebyrged wæs.
 18.238.15. Se æftera wæs Cellah, se forlet his
biscopþegnunge in Englum & lifigende to Scottum hwearf.
 18.238.17. Æghwæðer heora wæs Scotta cynnes.
 18.238.17. Se þridda biscop wæs Trumhær, se wæs
Ongolcynnes, ac he wæs gelæred & gehadad from Scottum; se wæs
abbud in þæm mynstre, þe cweden is Ingætlingum.
 18.238.20. Þæt is seo stow, þær Oswine se cyn ing
ofslegen wæs, swa we beforan gemyndgedon.
 18.238.21. Ond forðon Eanflæd seo cwen his mæge fore
geclæsnunge his unrihtes sleges, bæd Osweo þone cyning þæt he
þær forgefe stowe mynster on to timbrenne þæm foresprecenan Godes
þeowe Trumhere forðon þe he eac swylce wæs mæg þæs ofslegenan
cyninges þæt in þæm mynstre wæron singal gebedo for
æghwæðres cyninges ecre hælo, ge þæs ofslegenan ge þæs
þe hine slean het.
 18.238.27. Ono hwæt he þa se ilca cyning Osweo æfter Pendan
slege þreo winter ful Mercna þeode & swylce eac þam oðrum folcum
þara suðmægða in aldordome ofer wæs.
 18.238.30. Ond he swylce eac Peohta þeode of þam mæstan
dæle Ongolcynnes rice underþeodde, & him to hyrnesse geteah.
 18.238.32. In þa tid eac swylce Osweo se cyning geaf & sealde
þam foresprecenan Peadan Pendan suna þæs cyninges, forðon þe he
wæs his mæg, Suðmercna rice, þa seondon, þæs þe men
cweðað, fif þusendo folces: ond þa synd tosceadenne mid Treontan
streame wið Norðmercum, þara londes is seofon þusendo.
 18.240.2. Ac he þa se ilca Peada þy nehstan lenctenne swiðe
manfullice acwald wæs þurh meldunge, þæs þe men secgað, his
agenes wiifes in þære Easterlecan symbelnesse.
 18.240.6. Ono þe ða þreo winter gefylled wæron, æfter
Pendan slege þæs cyninges, þa wunnon & fuhton wið Osweo Mercna
heretogan & aldormen Immen & Eafa & Eadberht; & hofon Wulfhere
Pendan sunu Mercum to cyninge, þone hy geongne ær deogolice heoldon &
hæfdon.
 18.240.10. & awurpon þa ealdormen þæs fremdan cyninges,
& heora land & heora gemæro stronglice geeodon & freodom
onfengon.
 18.240.11. & swa freo heo mid heora cyninge Drihtne Criste
þam soðan cyninge for þam ecan rice in heofonum gefeonde þeowodon.
 18.240.13. Wæs he Wulfhere Mercna cyning seofontyne winter:
& he hæfde ærest Trumhære biscop him to lareowe, be þam we
beforan sægdon.
 18.240.15. Se æftera wæs Gearumon: þridda wæs Ceadda,
feorða Wynferð.
 18.240.17. Ealle þas wæron endebyrdlice in his dæge
biscophada brucende in Mercna þeode.
 19.240.19. Þa wæs geworden ymb syx hund wintra & feower
& syxtig æfter Drihtnes menniscnesse <foreign>eclipsis solis</foreign>, þæt is
sunnan asprungennis, þæt heo sciman ne hæfde: & wæs eatolice on
to seonne.
 19.240.21. Wæs þy þriddan dæge Mai þæs monþes hu
hugu ymb þa teogðan tid dæges.
 19.240.23. Æfter þon swylce wæs þy ylcan geare semninga
wool & aðol forhergiende & forneomende ærest þa suðdælas
Breotone, & swylce eac Norðanhymbra mægðe wæs þreagende, &
mid grimme wæle longe feor & wide grimsigende micle menigeo monna afylde
& fornom.
 19.240.27. Þy wiite eac swylce Tuda Cristes þeow, se wæs
æfter Colmane Norþanhymbra biscop, wæs of middangearde genumen, &
wæs arweorðlice bebyrged in þæm mynstre, þe nemned is
Pæginalæh.
 19.240.30. Þis ylce wiite eac swylce Hibernia Scotta ealond
gelice wæle sloh & cwealmde.
 19.240.31. Wæron þær in þa tiid monige of Ongelþeode ge
æðelinga ge oðerra, þa ðe in þara biscopa tide Finanes &
Colmanes forleton heora eðelturf & þider gewiton, sume for godcundre
leornunge, sume for intingan forhebbendran liifes.
 19.242.3. Ond sume sona in mynsterlicre drohtnunge in regollicum
life getreowlice Drihtne þeowodon; sume geond mynster eodon & him
godcunde lareowas sohton.
 19.242.5. Ond ealle hy Scottas lustlice onfengon & him
dæghwamlice ondlifne buton ceape sealdon, & eac swylce bec on to
leornienne & lareowas orsceattinga gefon & sealdon.
 19.242.9. Betweoh þas wæron twegen geonge æðelingas
micelre gleawnisse men of Ongolþeoðe æþelhun & Ecgberht.
 19.242.10. Se ærra wæs æðelwines broðor Gode þæs
leofan weres, se seolfa eac swilce þære æfterfylgendan eldo Hiberniam
gesohte fore intingan godcundre geleornunge.
 19.242.13. Ond þa he wel gelæred wæs, þa hwearf he eft to
his eðle & wæs biscop geworden in Lindisse londe: & he micle tiide
Godes cirican æðellice & wel heold & reahte.
 19.242.15. Wæron heo in þæm mynstre, þe in Scyttisc is
genemned Rathmelsigi; ond ealle his geferan oðþo in þære
deaðlicnesse þæs wooles of worulde genumene wæron oððe þurh
oðre stowe wæron todælde.
 19.242.18. Þa wæron heo begen mid þa aðle þære ilcan
deaðlicnesse swiðe þreade & hefiglice swencte, & him mon feores
ne wende.
 19.242.20. Þa aras se Ecgberht, swa swa me sum ald mæssepreost
arwyrðlice sægde, þæt he æt his seolfes muþe gehyrde , mid þy
þe he tealde & wende, þæt he sweltan scolde & deað þrowian.
 19.242.23. Þa eode ut in dagunge of þam huse, þe ða
untruman menn in reston, & ana gesæt in deagolre stowe & geornlice
ongon þencan bi his dædum, ond wæs inbryrded mid gemynd his synna &
weop, & his onsyn mid tearum þwoh: & of inneweardre heortan God
wæs biddende, þæt he ða gena sweltan ne sceolde, ær ðon þe he
bi ðæm fordgewitenum gemeleasnissum his, þa ðe he in cildhade oððe
in cneohthade gefremede, fulfremeþlicor of tide geclæsnade, ge hine
seolfne on godum weorcum genihtsumlecor beeode.
 19.242.30. Swelce he eac gehat geheht, þæt he a wolde for
Gode his liif in elþeod ignesse lifigan & næfre to Breotone ealonde
hweorfan, þær he acenned wæs; & þæt he buton sealmsonge
regollicra tida, gif him lichoman untrymnis ne wiðstode, þæt æghwelce
dæge alne saltere in gemynd þære godcundan herenesse asunge; &
þæt ælcere wucan dæg mid neahte ætgædre afæste.
 19.244.1. Mid þy he ða his gehat & bene & his tearas
geendade, þa eode he eft to his huse, & þa gemette þone his
geþoftan slæpende.
 19.244.3. & he ða eac swylce on his reste gestag, & hine
sume hwile gerestan wolde; ond mid þy he ða medmicel fæc hine gereste,
þa onbrægd se his geþofta & locade to him, & þus cwæð:
Eala broðor Ecgberht; eala, cwæð he, hwæt dydest þu?
 19.244.7. Ic gehyhte & wende, þæt wit nu hraðe scoldon
ætgædre in ece liif gongan.
 19.244.8. Ac wite þu hwæðre, þæt þu onfehst þæs
þu bæde.
 19.244.8. Forðon he þurh gesyhð geleornade, ge hwæs he God
bæd & to him wilnade, & þæt þe his bene gehyrede wæron.
 19.244.10. Hwæt sculon we nu þæs mare sprecan?
 19.244.11. Hwæt se æðelhun þær nehstan neahte
forðferde; & Ecgberht hine þære aðle getrumade, & micle tide
æfter þon lifde & biscophade onfeng, & þone had mid
efenweorðum dædum frætwade.
 19.244.14. Ond æfter monegum goodum gastlicra mægena, swa swa
he wilnade, mid þy he wæs hundnigontiges wintra ald, þæt he leorde to
þæm heonfonlecan rice.
 19.244.16. Lifde he his lif in micelre eaðmodnesse &
monnþwærnesse & in forhæfdnesse & in bilwitnesse & in
soðfæstnesse & in fulfremednesse.
 19.244.18. Ond he þurh þæt ge his þeode ge eac þam
cynnum Scotta & Peohta, in þæm he in ellþeodignesse lifde ge mid his
liifes bysene ge mid lare ge mid alderlicnesse þrea ge mid arfæstnes se
his sylena of þam goodum, þe he from ricum monnum onfeng, swiðe
bricsade.
 19.244.21. Ætecte he eac his gehatum, þe we ær sægdon,
þæt he symle in þæm feowertiglecan fæstenne ær Eastrum æne
siða in dæge gereorde, & elles ne þeah nemne medmicel hlafes mid
þinre meolc.
 19.244.25. Þære ilcan forhæfdnesse gemet he eac swilce
heold þæt feowertig daga ær Cristes gebyrdtide & þæt feowertig
daga æfter Pentecosten.
 20.244.28. Betweoh ðas ðing sende Alhfrið se cyning Osweoes
sunu Willferð his mæssepreost, þæt hine mon sceolde him & his
hiwum to biscope gehalgian.
 20.244.30. Sende he hine to hadiganne ofer sæ to ægelberhte
biscope, bi þæm we ær beforan sægdon, se ær Breotone forlet &
Parisiace þære ceastre biscop geworden wæs.
 20.244.32. Ond he wæs gehalgad from him mid micelre are,
efencumendum monigum biscopum to þære halgunge, in þæm cynelecan
tuune, þe is ceged Inconpendia.
 20.246.3. Þa he þa gena wæs æfter his halgunge in
þæm ofersælicum dælum wuniende, ða wæs Osweo se cyning
onhyrgende þæs suna geornfulnisse.
 20.246.5. Sende þa eac to Cent haligne wer & in his þeawum
gemetfæstne & in leornunge haligra gewreota wel gelæredne; ond þa
ða he in wreotum leornade to donne, þa he in his weorcum wæs geornlice
fylgende; se sceolde beon to biscope gehalgod þære cirican to
Eoforwicceastre.
 20.246.9. Wæs mæssepreost, se wæs Ceadda haten, Ceddes
broðor þæs arwyrðan biscopes, þæs we beforan gelome gemyndgedon.
 20.246.11. Sende se cyning eac mid hine his mæssepreost,
Eadæth wæs haten, se æfter þon in Ecgferþes riice in Hrypum wæs
biscop geworden.
 20.246.13. Þa heo þa to Cent cwomon, þa gemetton heo ðone
ærcebiscop Deosdedit geleoredne of weorulde.
 20.246.15. Ond þa gyta nænig oðer biscop for hine geseted
wæs.
 20.246.16. Ða cerdon heo to Westseaxna mægðe, þær
wæs Wine biscop; & from him wæs se foresprecena Godes monn to biscope
gehalgad.
 20.246.18. Nom he twegen biscopas of Bretta ðeode in
gesiðscipe/ þære halgunge.
 20.246.19. Ne wæs in þa tiid ænig biscop buton þam Wine
in alre Breotene þara þe rihtlice gehalgad wære.
 20.246.20. Þa wæs se Cedda from him to biscope gehalgod.
 20.246.21. Ond he sona ongon þa mæstan gemænne don
þære ciriclican soðfæstnesse & clænnisse, & eaðmodnisse
& forhæfdnisse & leornunge geornnisse sellan, ond byrig & lond
& ceastre & tunas & hus fore godspellicre lare þurhferan, nales
ridende on horse ac þara apostola þeawe on his fotum gongende.
 20.246.26. Wæs he of discipulum Aidanes þæs godan biscopes,
& his dædum & þeawum & æfter bysene Ceddes his broðor his
geherend trymede & lærde.
 20.246.28. Þa cwom eac swylce Willferð in Breotone, þa he
wæs to biscope gehalgod, & eac swylce monige gemetgunge þara
rihtgelefedra, gehælde þære Romaniscan cirican, Ongolcynnes ciricum mid
his lare brohte.
 20.246.31. Þonon wæs geworden, þæt seo rihtgelyfde laar
wæs dæghwamlice weaxende.
 20.246.32. Ond ealle Scottas, þa ðe betweohn Ongle eardodon
& þære rihtgelefdan lare wiðerwearde wæron ge in gehælde
rihtra Eastrena ge in monegum oðrum wisum, oðþe heora treowe sealdon,
þæt heo riht mid healdan woldon, oðþe ham to heora eðle hwurfen.
 21.248.3. Ðyssum tidum Ongolcyningas þa æðelestan Osweo
Norðanhymbra cyning & Ecgberht Contwarena cyning hæfdon betweoh him
spræce & geþeahte, hwæt to donne wære bi þæm stealle
Ongolcynnes cirican.
 21.248.6. Forðon Osweo soðlice onget, þeah þe he from
Scottum afeded & gelæred wære, þætte seo Romanisce cirice &
seo apostolic e wæs rehtgelefed.
 21.248.8. Ða gecuron heo & genomon mid geþafunge þære
halgan cirican Ongolþeode goodne wer & geþungenne to biscophade
mæssepreost sumne, þæs noma wæs Wigheard, of geferscipe þæs
biscopes Deosdedit.
 21.248.11. & heo hine þa to Rome sendon, þæt hine mon
scolde þær to biscope gehalgian, þæt he þær onfenge
ærcebiscopes hade & rehtgelefde biscopas þurh ealle Breotone
Ongolcynnes ciricum seoþðan hadian meahte.
 21.248.14. Þa he þa Wigheard to Rome becwom, ær þon he to
biscophade becuman meahte, wæs mid deaðe forgripen & þær
fordferde.
 21.248.17. Ða sende Uitalius se papa Osweo Seaxna cyninge
lufsumlic ærendgewrit, þa he onget his aarfæstnesse willan & his
hate Godes lufan, þa he hæfde for þam eadgan liife, & forþam þe
he þurh Drihtnes gescyldnesse to þam soðan geleafan & þæm
apostolican gehwyrfed wæs.
 21.248.21. Ond cwæð þæt he gehyhte, swa swa he in his
þeode hwilwendlice ricsade, þæt he swa in toweardnesse ecelice ricsian
mid Criste moste.
 21.248.23. Ond he eac swylce þær on þæm gewrite
gemyndgade bi þæs Wigheardes deaðe, þæt heo swiðe geunrotsade
wæron, forhwon he þær forðferan scolde, & him geheht, swa ær
swa heo geþungenne mon & hades wyrðne metan meahton, þæt heo hine
woldon to biscope gehalgian & hider onsendan.
 21.248.28. Hwelc biscop þa fore Wighearde gecoren & gehalgod
wære, þæt we in þisse æfterfylgendan bec gerisenlicor &
gelimplecor writað & secgað.
 22.250.1. In ða ilcan tid wæron in Eastseaxna mægðe
æfter Swiðhelme, bi þæm we ær beforan sægdon, twegen cyningas
Sighere & Sebbe, þeah þe heo Wulfhere Mercna cyninge underþeodde
wæren in hernesse.
 22.250.4. Seo ilce mægð þa Eastseaxna mid þy heo wæced
wæs mid þy wæle þære foresprecenan deaðlicnesse, ða Sighere
mid þy dæle his folces, þe he heold, forlet þa gerynu þæs
Cristnan geleafan & to hæðenisse wæs gehwyrfed.
 22.250.7. Forðon þe se seolfa cyning & his aldormen &
monige of his folce lufodon þis deaðlice lif & þæt towearde ne
sohton, ne þæt furðum gelefdon, þæt hit o wære.
 22.250.9. Þa ongunnon heo þa heargas edniwian, þa ðe ær
forlætene wæron, & deofolgild weorþian & gebiddan, swa swa heo
þurh þas þing meahton from þam woole & fram þære
deaþlicnesse gescilde beon.
 22.250.12. Se Sebb þonne his gefera & efnerfeward þæs
ilcan rices mid micelre geornfulnesse þone onfongenan Cristes geleafan heold
mid ealle his folce, ond mid micelre gesæglignesse getreowe lif gefylde, swa
swa we eft heræfter secgað.
 22.250.17. Þa ðæt þa Wulfhere se cyning onget, & him
gebodad wæs, þæt in þære mægðe Eastseaxna of dæle Cristes
geleafa aidlad wære, þa sende he Gearaman þone biscop, se wæs
Trumheres æfterfylgend, in þa mægðe Eastseaxna to gereccenne þone
gedwolan, & heo to soðfæstnesse geleafan eft gecegan.
 22.250.21. & he þa mid micelre geornnesse se biscop þæt
wæs donde, æfter þan þe mæssepreost sægde, þe his gefera
wæs fultumiende þæs godcundan wordes.
 22.250.23. Wæs he se biscop æfest mon & god, & feor
& wide ealle þa leode wæs þurhfærende, & þæt folc &
þone forsprecenan cyning to soðfæstnesse wege eft gelædde, to þon
þæt heo forleton & towurpon þa hergas & þæt deofolgild,
þæt heo ær dydon, & Godes cirican ontyndon, & Cristes noman,
þæm hy ær wiðcwædon, gefeonde ondettan.
 22.250.28. & heo ma mid geleafan þæs ecan lifes &
æriste wuldres wilnadon, þæt heo in þæm swulte, þon heo on
unsyfernessum getreowleasnesse betweoh deofulgyldum lifde.
 22.252.1. Þa þis þa þus gedon wæs, þa se biscop &
heora lareowas gefeonde & blissigende ham hwurfon.

END_TEXT
START_TEXT

Bede 3 (O)
B9.6.5.1.
Bede, History of the English Church and Nation, Book 3, chapter 14: Miller 1890-98, 2.1: 221-24.



 14.202.9. Þa on þa tid se arwyrþa bysceop aidan wæs on
þam ealande þe nemned is farene þæt is twam milum fram þære
foresprecenan byrig.
 14.202.11. He se godes monn gewunade swiðe oft on þam ealande
faran forþon þe him lyste þær on digolnesse his gebedu begangan 7 gode
þeowian eac swylce on þam ylcan ealonde symble oð ðysne andweardan
dæg godes þeowa sum on on ancersetle wunode.
 14.202.13. Ða he þa se halga bysceop geseah þæt se ad
onbærned wæs 7 se wind þæt fyr 7 þone smic innon þa ceastre ofer
þa weallas draf hit is sæd þæt he þa upp to heofonum his eagan 7
his handa ahofe 7 mid tearum cleopode 7 cwæde: dryhten geseoh hu mycel yfel
penda wyrceð.
 14.202.17. Þyssum wordum þa gecwedenum hine sona se wind
onwearp fram þære byrig, 7 draf þæt fyr on þa þe hit ær
onbærndon swa þæt hi sume mid þam fyre gederede wæron 7 ealle to
þon abregde þæt hi no syððan on þa burgh feohtan ne dorstan
forþon þe hi oncneowon þæt hie god scylde.
 14.202.22. Ðysne halgan bisceop þa þa hine se deað nydde on
þam ytemestan dæge his lifes þæt he of þam lichaman faran sceolde
he wæs on anum þæs cyninges tune noht feor fram þære foresprecenan
byrig forþon þe he þær hæfde ane cyrican 7 an resthus 7 him
geþywe wæs þæt he oft þær wunade 7 þonan þonne on gehwylce
healfe þær ymbutan for rihtne geleafan to læranne 7 to trymmanne.
 14.202.29. Ðæt eac swilce his þeaw wæs on oþrum
cyninges tune to donne swa swa hit eaðe beon mihte forþon þe he nowiht
agnes hæfde butan his cyricean, 7 þær to feower æceras þa men þe
him þa þenedan hi aslogan an geteld on west healfe þære cyricean on
þære cyricean fæst þæt he hine þær Inne gerestan mihte.
 14.204.1. 7 þa gelamp hit þæt se halga bisceop hine onhylde
to anre þære studa, utan to þære cyricean geseted wæs þære
cyricean to wraþe, 7 þær þa his gast ageaf he forðferde þy
seofonteogeþon geare his bisceophades þy dæge on calendas septembris.
 14.204.5. 7 his lichama þa sona wæs gelæded to þam
ealande þe nemned is lindesfarenensis 7 þær on þæra broþra
lictune bebyriged.
 14.204.6. 7 þa ymb geara fyrstmearc þa þa þær mare
cyrice getimbred wæs, 7 on þæs eadigan apostoles noman sancte petres
gehalgad, þa wæron þæs foresprecenan bisceopes ban þider broht on
þa swiðran healfe þæs wibedes swa swa hit wel swa arwyrðum bysceope
geras gerisenlice gehealdene wæron.
 14.204.10. 7 hine æfter fylgde finan on bysceophade se com of
hii scotta ealande 7 monegu gear on bysceophade wunade.
 14.204.13. 7 þa gelamp hit æfter monegum gearum þæt penda
myrcna cynincg mid miclum herige þa ylcan stowe gesohte 7 þa þa he eall
þæt he geræcean mihte mid wæpnum 7 mid fyre forspilde þa wæs
eac se tun se þe foresprecena bisceop on gefor 7 seo cyrice forbærned.
 14.204.17. Ac swiðe wunderlice gemete seo wræðstudu an ofer
þa se halga bisceop hliniende forðferde eallre þære cyricean 7 þam
oþrum getimbre forburnen gehrinen fram þam fyre stod.
 14.204.18. Þyssum wundre þa oncnawenum þær sona wæs eft
cyrice aræred 7 seo foresprecene wræðstuðu þam wage to wreþe
geseted wæs swa heo ær wæs.
 14.204.20. 7 hit þa eft gelamp æfter fæce þurh gymelyste
þæt se ylca tun forbarn 7 seo cyrice.
 14.204.22. 7 gyt se leg þære stuðe gehrinan ne mihte ac
swiðe wunderlice þæt fyr eode ondlang þara nægla þe seo studu mid
gefæstnad wæs to þam wage þurh þa þyrelo 7 þære stude none
onhran.
 14.204.25. 7 þa þriddan siðe þær wæs cyrice getimbred
7 hi þa no þa studu swa swa hie ær dydon uton to þam wage to fultume
ne setton ac hie hi on þa cyricean setton þysses wundres to gemynde.
 14.204.30. Is eac cuð þæt on þa ylcan tid on þære
stowe monige men heora lichaman hælo gesetton.
 14.204.31. Eac monige men of þære ylcan styde sprytlan acurfan
7 þa þonne hwylcum seocum men þearf wæs on wæter scofan, 7
þanon wæron monige men þurh þæt gehælde.
 14.208.5. On þas tid heold eastengla rice æfter eorpwalde
rædwealdes eoferan sigebyrht his broþor swiðe god man 7 æfæst he
sigebyrht þa þa he on gallia wracade fleonde rædwaldes feondscypas he
þær þa fulwihte onfeng.
 14.208.8. 7 eft to his eþele hwearf 7 þæt rice onfeng, 7
sona þa þing þe he on gallia begongan geseah þæt is þone rihtan
geleafan he wilnode æfterhyrgan he sette scole.
 14.208.10. 7 on þære he let cnihtas læran mid felices
fultume þæs bisceopes þone he ær on cent nam.
 14.208.12. 7 he him lareowas gesette æfter cantwara þeawe.
 14.208.13. Swa swiðe se cining lufode þæt heofonlice rice
þæt he æt nehstan forlet þæt eorðlice rice 7 hit befæste
ecgrice his mæge se eac hæfde sumne dæl þæs rices.
 14.208.15. 7 þa on þæt mynster eode þe he ær him sylf
getimbrode 7 þær þa sceare onfeng 7 for þam ecan rice in þæm
mynstre campode.
 14.208.17. 7 þa þa he þis longe dyde þa gelamp hit þæt
myrcna þeod þurh pendan laðe hyra cyninges wið eastenglum gefeohtan
wolde.
 14.208.19. Eastengle þa þa hi gesawun þæt hi læssan
fultum hæfdon þonne heora fynd þa bædon hi sigebirht þæt he mid
him to þam gefeohte fore 7 hyra fultum trymede 7 bylde.
 14.208.21. Þa he ða þam wiðsoc 7 cwæþ þæt he
þæt nolde, þa namon hi hyne on þam mynstre 7 hine neadinga mid him
læddon to þam gefeohte þæt hi þy baldran 7 þy unforhtran
wæron, 7 þy læs ymb fleam hogodon þe hi swa godne 7 swa æþelne
wer mid him hæfdon.
 14.208.25. Ac he wæs swiðe gemyndig þæs gehates þe he
gode gehet.
 14.208.26. 7 þa git þa he wæs ymbhringed mid his feondum he
nawiht on hand nyman wolde buton his agene gyrde anlipie.
 14.208.28. 7 he þa þær wæs ofslegen mid þam cyninge
sigebyrhte, 7 hiora heriges þær wæs micel ofslagen fram þam
hæþenum 7 eal todræfed.
 14.208.30. 7 þa feng anna enes sunu æfter him to eastengla
rice he wæs eac þæs cynecynnes; 7 wæs swiðe æþele wer 7 he
eac swiðe þæele bearn gestrynde, be þam we eft forþon on þysse bec
secgean willað.
 14.208.32. 7 þe, s annan eastengla cyning penda mercna cyning
eac ofslogh.

END_TEXT
START_TEXT

Bede 4
B9.6.6.
Bede, History of the English Church and Nation, Book 4: Miller 1890-98, 252-384.



 1.252.4. Þy gemyndgadan gere þære foresprecenan sunnan
asprungennisse & hræðe sona þæs æfterfylgendan wooles &
moncwilde, ðy geare Deosdedit se sexta ærcebiscop Contwaraburge cirican
forðferde þy ærran dæge <foreign>iduum Iuliarum</foreign>.
 1.252.7. Swelce eac Erconberht Contwara cyning þy ylcan monðe
ond/ dæge forðgeleorde, & his riices eðel forlet Ecgberhte his suna,
þæt he hæfde & heold anes wonðe twentig wintra.
 1.252.10. Þa blon micelre tiide se biscopdom, ða wæs sended
to Rome from Ecgberhte & from Osweo Norðanhymbra cyninge Wigheard
mæssepreost, swa swa we in þisse ærran bec feaum wordum forecwædon.
 1.252.13. Wæs se mon in ciriclecum þeodscipum of Ongolcynne
wel gelæred.
 1.252.14. Swylce hy eac þa cyningas begen ætgædre sendon
þæm apostolican papan micle gife on monegum goldfatum & seolforfatum:
ond bædon, þæt he Wigheard Ongolcynnes ciricum to ærcebiscope
gehalgode.
 1.252.17. Ða he ða to Rome cwom, þa wæs in þa tid
Uitalius papa þæs apostolican seðles aldorbiscop.
 1.252.19. Æfter þon þe he þone intingan his siðfætes
þæm apostolican papan gecyðed hæfde, þa æfter medmicelre tide se
Wigheard & lytestne alle his geferan, þa ðe mid him cwomon, þy
ofercumendan woole fordilgade wæron & forðgeleorde.
 1.252.23. Ða hæfde se apostolica papa geþeaht be þissum
þingum & georne sohte, hwelcne ærcebiscop he onsendan meahte
Ongolðeode ciricum.
 1.254.1. Ða wæs in Niridano þæm mynstre, þæt is
unfeor þære byrig Neapoli in Campanie þære mægðe, Adrianus
abbud.
 1.254.2. Wæs se mon in halgum gewreotum & in mynsterlecum
þeodscipum & in ciriclecum wel gelæred, & weorðlice getyd ge in
Lædenisc gereorde ge in Grecisc.
 1.254.5. Þa het se papa þone mon to him gelaðian, & heht
þæt he biscophade onfenge & to Breotone ferde.
 1.254.6. Þa ondswarede he him & cwæð, þæt he
wære swa micles hades unwyrðe; & cwæð þæt he meahte oðerne
getæcnan, þe biscophada wyrðra wære ge on gelærednesse ge on his
lifes gegearnunge ge on gedefre eldo.
 1.254.9. Tæhte þa þam biscope in þæm neahnunnmynstre
sumne gedefne munuc, þæs noma wæs Andreas.
 1.254.11. Ac ða wiðstod his lichomlic untrymnes, þæt he
biscop beon ne meahte.
 1.254.12. Eft se papa nedde þone abbud Adrianus, þæt he
biscophade onfenge.
 1.254.13. Þa bæd he hine eldenne & fyrstes, hwæðer he
æfter fæce meahte oðerne findan, þe mon to biscope hadian meahte.
 1.254.15. Wæs in þa tid sum munuc in Rome, se wæs cuð
Adriane/ þæm abbude, þæs noma wæs Theodorus.
 1.254.16. Se wæs acenned in Tarso Cilicio: wæs se mon ge in
weoruldgewreotum, ge in godcundum, ge in Grecisc ge in Læden wel gelæred;
& he gecoren wæs in his þeawum & arwyrðre ældo, þæt is
þæt he hæfde syx & syxtig wintra.
 1.254.20. Þeosne mon Adrianus se abbud þæm papan cyðde,
& sægde þæt he to biscope gehalgad beon meahte: & he þæt
geþafode.
 1.254.22. Ond hwæðre þis aræddon betweonum him, þæt
he se abbud his latteow beon sceolde in Breotone, forþon þe he ær twiga
þa dælas Gallia rices fore missenlecum intingum geferde & gesohte,
& forþon þe him se weg þæs siðfætes genoh cuð wæs, &
eac swylce þæt he wæs in his agnum geferscipe wel gemonnad.
 1.254.26. Ond þonne gen eac þætte he scolde his fultemend
beon in godcundre lare, ond þæt he geornlice bihealdan scolde, þæt he
nowiht wiðerweardes þære soðfæstnesse þæs geleafan Greca
þeawe in Ongolcynnes cirican inn gelædde, þe he ofer beon sceolde.
 1.254.30. Þa wæs he ærest to subdiacone gehalgad; &
þa baad feower monað, oððæt him feax geweoxe, þæt he to preoste
bescoren beon meahte, forþon þe he ær sceare hæfde eastleoda þeawe
Sancte Paule þæs apostoles.
 1.254.33. Þa wæs he gehalgad from Uitalio þæm papan to
biscope ymb syx hund wintra & eahta & syxtig wintra from Drihtnes
menniscnesse, þy seofeðan dæge & þy drihtenlecan <foreign>Kalendarum
Aprelium</foreign>.
 1.256.3. & swa ætgædre mid Adriano þam abbude in <foreign>Sexta
Kalendas Junias</foreign> wæs to Breotone onsended.
 1.256.6. Þa ferdon heo ætgædre ærest to Masilia &
þonon þurh Arela lond, þæt heo cwomon to Iohanne þæm
ærcebiscope þære ceastre; & him sealdon Uitalianus gewrit þæs
papan, þæt heo mon mid are onfenge.
 1.256.9. & he swa dyde; hæfde heo mid micelre are mid him,
oðþæt Ebrinus se ealdormon him spede & leafnesse sealde to ferenne,
swa hwider swa heo woldon.
 1.256.11. Ða ferde Theodorus se biscop to ægelberhte biscope
Parissiorum, bi þæm we beforan sægdon; ond from him fremsumlice wæs
onfongen, & micle tid mid him wel gehæfd wæs.
 1.256.14. Adrianus ferde ærest to Emme Senonum & æfter
þam to Pharaonem Mælda biscopum, & longe mid him wel gehæfd
wæs.
 1.256.15. Forþon hy nedde se towearda winter, þæt heo stille
wunedon, swa hwær swa heo meahten.
 1.256.17. Þa ðæt þa cuðe ærendwrecan sægdon
Ecgberhte þæm cyninge, þætte se biscop wære in Froncna rice,
þone þe hy Osweo bædon from þam Romaniscan biscope, ða sende he sona
Reðfrið his gerefan þider, þæt he scolde hine fetigan & to him
gelædan.
 1.256.20. Þa he þa þider cwom, þa nom he Theodor biscop mid
Ebrinus leafnesse þæs ealdormonnes, & hine gelædde to þam porte,
þe is nemned Cwæntwic.
 1.256.23. Þær hine gestod sumu untrymnis, & he þær
fæc gewunade; & sona swa he trumian ongon, swa eode he in scip &
ferde to Breotone.
 1.256.25. Ebrinus se ealdormon genom Adrianum þone abbud & on
fæstene hæfde, forþon he resade, þæt he hæfde caseres ærendo
sumo to Breotone cyningum wið Froncna rice, þæs he ða micle gemenne
hæfde/.
 1.256.28. Ac þa he þa soðlice onget & onfand, þæt
hit swa ne wæs, swa he resade, þa onlesde he hine & let feran æfter
þam biscope.
 1.256.30. Ond sona þæs þe he to him cwom, þa sealde he him
Sancte Petres mynster, þær þæra ærcebiscopa liic bebyrged seondon,
swa swa we ær beforan sægdon.
 1.256.32. Forþon se apostolica papa bebead Theodore biscope, þa
he from him ferde, þæt he him on his biscopscire gerisne stowe foresege
& salde, in þære he mid his geferum wunian meahte.
 1.258.1. Þa cwom he Theodor biscop to his cirican in Contwara
burg þy æfteran geare halgunge ðy syxtan dæge <foreign>Kalendarum Iuniarum</foreign>.
 1.258.2. & he lifde on biscophade aan & twentig wintra
& þreo monað & syx & twentig daga.
 2.258.5. Ond he sona ðurhferde eall Breotone ealond, swa hwyder
ymb swa Ongolþeode drohtedon & wunedon; & he lustlice from eallum
onfongen wæs, & his word geornlice geherdon.
 2.258.7. Ond he rehte endebyrdnesse lifes æteawde, & rihte
Eastran to weorðianne lærde.
 2.258.9. Ond him Adrianus se abbud mid ferde, & to eallum rehte
fultemade.
 2.258.10. Wæs he ærest ærcebiscopa, þæt him eall
Ongolcyn hrynesse geþafode.
 2.258.11. Ond forðon heo begen wæron ge se biscop ge se abbud,
swa swa we ær cwædon, wel gelæred ge on godcundum gewreotum ge in
weoruldcundum, ond heo gesomnodon micelne þreat discipula; & heo betweoh
halige bec & ciriclicne þeodscipe in metercræft & in
tungolcræft & in grammaticcræft tydon & lærdon.
 2.258.16. Wæs þæt sweotol tacn, þætte heora discipulas
wæron wel gelærde ge in Grecisc gereorde ge in Lædenisc; ond him þa
swa cuðe wæron swa heora agen, þe heo in fedde wæron.
 2.258.18. Ne wæron her æfre, seoþðan Ongolcyn Breotone
gesohte, gesæligran tide ne fægeran.
 2.258.20. Wæron her stronge cyningas & wel cristne ond
eallum ellreordum cynnum ut in miclum ege; ond ealra willa hleonade to
geheranne þa gefean þæs heofonlecan rices.
 2.258.22. Ond swa hwelce men swa swa wilnadon þæt heo in
halgum leorningum tyde wæron, heo hæfdon gearwe magistras, þa ðe heo
lærdon & tydon.
 2.258.24. Swylce eac sonas to singenne in circan, ða ðe
oððæt in Cent anre menn cuðon, of þære tide ongunnon men leornian
þurh ealle cirican Ongolcynnes.
 2.258.26. Ond ærest, buton Iacobe þæm songere bi þæm
we beforan ær sægdon, wæs songes magister Norðanhymbra cirican
ædde haten, þæs freo noma wæs Steffanus.
 2.258.29. Wæs se asponen from Cent from Wilferðe þæm
arwyrðan biscope, se ærest betweoh biscopum, þa ðe of Ongolþeode
wæron, regollicne þeaw to lifgenne Ongolcynnes ciricum sægde &
lærde.
 2.258.33. Þa ferde Theodor biscop geond ealle Ongolcynnes
mægðe, & biscopas halgode in gelimplecum stowum.
 2.260.1. Ond þa þing, þe he unfulfremed gemette, mid heora
fultume he ða rehte & bette.
 2.260.3. Betweoh þon, þa he Ceddan biscop mid wordum þreade,
þæt he rihtlice gehalgad ne wære, þa ondsworede he eaðmodre stefne:
Gif þu þæt wast, þæt ic unrehtlice biscophade onfeng, ic lustlice
from þære þegnunge gewite, forþon ic þy hade mec seolfne næfre
wyrðne demde.
 2.260.7. Ac for intingan hersumnesse ic haten geþafode, þæt
ic þone had underhnah, þeah ðe ic unwyrðe wære.
 2.260.8. Þa he ða gehyrde þa eaðmodnesse his ondsware,
cwæð he þæt he þone biscophad forlætan ne scolde.
 2.260.10. Ac he eft his hadunge mid ciriclice rihte gefylde.
 2.260.10. In þa tid Deosdedit se biscop forðferde; &
Contwara burge biscop soht & sended wæs to hadienne.
 2.260.12. Ond Willferð biscop eac swylce of Breotone in Gallia
rice to hadienne sended wæs.
 2.260.13. He ða eac in Cent mæssepreostas & diaconas
hadode, oðþæt þe Theodor ærcebiscop to his seðle cwom.
 2.260.15. Sona þæs ðe he cwom to Hrofesceastre, &
forðferdum Damiano þam biscope se biscophad longe blon, þa gehadode he
sumne mon, se wæs ma in ciriclecum þeodscipum & in lifes bylwitnesse
gelæred, þon he from wære in worulde þingum, þæs noma wæs
Putta.
 2.260.19. Wæs he swiðost in cirican songcræft getyd
Romanisce þeawe, þone he geleornade from Sancte Gregories discipulum.
 3.260.22. In ða tid wæs in Mercna mægðe Wulfhere cyning.
 3.260.22. Ða forðferdum Gearomonne biscope bæd he Theodor
biscop, þæt he him & his leodum biscop funde & sealde, þa ne
wolde he him neowne biscop halgian, ac bæd Osweo Norðanhymbra cyning,
þæt he him Ceaddan gehalgodne biscop sealde, se ða in his mynstre,
þæt is in Læstinge, in stillnesse liifde.
 3.260.27. Þegnade Wilferð biscop þone biscophad in
Eoforwicceastre & eac swylce in eallum Norðanhymbrum ge eac in Peohtum,
swa Osweoes rice wæs þæs cyninges.
 3.260.29. Ond forþon þeaw wæs þæm ilcan arwyrðan
biscope, þæt he þæt weorc þæs halgan godspelles, ma þurh his
fota gong gefremede, þonne on horse ride, heht hine Theodor biscop ridan,
þær him se weg lengra gelumpe.
 3.260.33. & he swiðe wið þon wonn for geornfulnesse &
for lufan þæs aarfæstan gewinnes.
 3.262.1. Þa nedde se ærcebiscop hine swiðe, þæt he
ridan scolde, swa hwyder swa ðæs þearf wære, & efne æt nehstan
mid his seolfes hondum up on hors hof; forþon he ðone mon micelne &
haligne gemette in his lifes geearnungum.
 3.262.4. Ða onfeng Ceadda biscopdom Mercna þeode ætgædre
& Lindesfearena; ond he sona æfter bisene haligra fædra in micelre
fulfremednesse lifes þone biscophad heold & þegnade.
 3.262.7. Sealde him & geaf Wulfhere se cyning fiftig hida in
Lindisse him mynster on to getimbrenne in þære stowe þe is nemned æt
Bearwe.
 3.262.9. In þæm mynstre nu gen oð to dæge þa sweðe
awuniað regollices lifes, þe he þær gesette.
 3.262.11. Hæfde he bisceopseðl in þære stowe, þe
geceged is Liccedfeld, þær he forðferde & bebyrged is.
 3.262.12. Þær gen to dæge seðel is Mærcna mægðe
þara æfterfylgendra biscopa.
 3.262.13. Getimbrede he eac sundorwic noht feor from þære
cirican, bi ðæm he deagolice mid feaum broðrum, þæt is seofonum
oðþo eahtum, he gewunade, þæt he him gebæd, & his bec rædde,
swa oft swa he from þæm gewinne þære þegnunge godcundre lare
æmetig wæs.
 3.262.17. Þa he ða in þære mægðe tu ger &
þridda healf þa cirican wuldorlice heold & rehte, ða cwom seo tid,
þe uplican dome stihtigende, bi þære spriceð Eclesiastes seo boc:
<foreign>Tempus mittendi lapides et tempus colligendi:</foreign> þætte tid wære stanas
to sendenne & tid to somnienne.
 3.262.21. Þa cwom micel wæl & moncwild godcundlice sended,
þæt þurh lichoman deað þa lifigendan stanas þære cirican of
eorðlicum seþlum to þæm heofonlican timbre gebær.
 3.262.24. Mid þy þa monige of þære gesomnunge þæs
ilcan arwyrðan biscopes of lichoman alædde wæron, þa cwom his tid,
þæt he scolde of middangearde to Drihtne feran.
 3.262.27. Þa gelomp sume dæge, þæt he wæs in þæm
foresprecenan wicum mid ane breðer wuniende, þæs noma wæs Owine.
 3.262.28. His oðre geferan fore gelimplicum intingum hwurfon to
cirican in þæt mynster.
 3.262.30. Wæs he se ilca Oowine munuc micelre geearnunge mon,
& mid hlutre ingehygde þæs uplecan edleanes wæs iu middangeard
forlætende; & he wæs þurh all meodum & Gode gecoren; ond him
Drihten synderlice his deagolnisse onwrah.
 3.262.34. Cwom he mid æðelþryþe of Eastenglum; ond he
wæs hire þegna & huses & hire geferscipes ofer all aldormon.
 3.264.1. Ða Godes geleafa þa weox & haat wæs, þa
þohte he þæt he sceolde worulde wiðsacan, & þæt
unaswundenlice swa gedyde.
 3.264.3. & hine middangeardes þingum to þon ongyrede &
genacodade, þæt he eal forlet, þa ðe he hæfde, nemne his anfealdne
gegyrelan, ond cwom to Læstinga ea to þæm mynstre þæs aarwyrðan
biscopes.
 3.264.6. Bær him æxe & adosan on honda; tacnode in þon,
þæt he nales to idelnesse, swa sume oðre, ac to gewinne in þæt
mynster eode; & þæt seolfe eac swylce mid dædum gecyðde.
 3.264.9. Ond forþon þe he lyt genihtsumade in smeaunge & in
leornunge haligra gewreota, he þy ma mid his hondum wonn & worhte þa
þing, þe nydþearfleco wæron.
 3.264.11. Þæs is to tacne, þæt he mid þone biscop in
þæm foresprecenan wicum for his arwyrðnesse & for his geornfullnesse
betweoh þa broðor wæs hæfd.
 3.264.13. Ðonne heo inne heora leornunge & heora &
becrædon beeodon, þonne wæs he ute wyrcende, swa hwæt swa þearf
gesegen wæs.
 3.264.16. Ða he þa sume dæge hwæthwugu swelces ute dyde,
& his geferan to byrig to cirican eodon, swa heo gelomlice dydon, ond se
biscop ana in þære cirican oðþo in becrædinge oððo on gebedum
geornful wæs, þa geherde he semninga, swa swa he eft æfter þon
sægde, þa swetestan stefne & þa fægrestan singendra &
blissiendra of heofonum oð eorðan astigan.
 3.264.21. Ða stefne & þone song he cwæð þæt he
ærest geherde from eastsuðdæle heofones, þæt is from heanisse
þære winterlecan sunnan upgonge, & þonon to him sticcemælum
nealecton, oðþæt he bicwom to þeacan þære cirican, þe se biscop
in wæs; & ingongende ealle gefylde, & in ymbhwyrfte ymbsealde.
 3.264.26. Ond he þa geornlice his mod aðenede in þa þing
ðe he gehyrde.
 3.264.27. Þa geherde he eft, swa swa healfre tide fæce, of
hrofe þære ilcan cirican up astigan þone ilcan blissesong, & þy
ylcan wege, þe he ær cwom, upp oð heofonas mid unasecgendre swetnesse
eft hweorfan.
 3.264.30. Ða wunade he ðær sum fæc tide wundriende &
wafiende, & mid behygdige mode þohte & smeade, hwæt þa þing
beon sceolde.
 3.264.32. Ða ontynde se biscop þæt eaghþyrel þære
cirican & mid his honda slog tacen, swa swa his gewuna wæs, gif hwylc
mon ute wære, þæt he in to him eode.
 3.266.1. Ða eode he sona in to him.
 3.266.1. Cwæð he se biscop him to: Gong hræðe to cirican,
& hat ure seofon broðor hider to me cuman: & þu eac swelce mid
wæs.
 3.266.3. Þa heo þa to him cwomon, þa monade he heo ærest,
þæt heo betweonan him þæt mægen lufan & sibbe & betweohn
eallum Godes monnum geornlice heolde; ond eac swelce þa gesetenesse þæs
regollican þeodscipes, þe hy from him geleornodon & on him gesegon,
oðþe in þara forðgeleoredra fædra dædum oðþe godcundum
gemete, þæt heo þa ungewergedre geornfulnisse fylgden & læsten.
 3.266.9. Æfter þon he underþeodde & him sægde,
þæt se dæg swiðe neah stode his forðfore, & þus cwæð: Se
leofa cuma & se lufiendleca, se ðe gewunade ure broðor neosian, se cwom
swelce to dæge to me & mec of worulde cegde & laðode.
 3.266.13. Forðon ge þonne nu eft hweorfað to cirican &
biddað ure broðor, þæt heo mine forðfore mid heora gebedum &
benum Drihtne bebeoden, ond swelce eac heora seolfra forðfore, þære tide
is uncuð, þæt heo gemynen mid wæccenum & gebedum & mid godum
forecuman.
 3.266.17. Mid þy he ða þas word & þyses gemetes monig
to him sprecende wæs, & heo onfongenre his bletsunge swiðe unrote ut
from him eodon, ða hwearf se ana eft in to him, se ðe þone heofonlican
song gehyrde, & hine eaðmodlice on eorðan astreahte fore þone biscop;
& þus cwæð: Min fæder, mot ic þe ohtes ahsian.
 3.266.22. Cwæð he: Ahsa þæs þu wille.
 3.266.22. Þa cwæð he: Ic þa la halsie & bidde fore
Godes lufan, þæt þu me gesecge hwæt se song wære blissiendra, þe
ic gehyrde of heofonum cumendra ofer þas cirican ond æfter tide eft
hweorfendra to heofonum.
 3.266.26. Ondswarede he se biscop: Gif þu songes stefne gehyrde
& þu heofonlic weorod ongete ofer us eac cuman, ic ðe bebeode on
Drihtnes noman, þæt þu þæt nænegum men cyðe, ne secge ær
minre forðfore.
 3.266.29. Ic þe soðlice secgo, þætte þæt wæron
engla gastas þe þær cwomon, þa me to þam heofonlecan medum cegdon
& laðodon, þa ic symle lufade & wilnade.
 3.266.31. Ond æfter seofon dagum heo eft hweorfende &
cumende me gehehton; & me þonne mid him lædan woldon.
 3.266.33. Þæt wæs swa soðlice mid dæd gefylled, swa
him to cweden wæs.
 3.266.34. Þa wæs he sona gehrinen lichomlicre untrymnesse,
& seo dæghwamlice weox & hefigade; & þa ðy seofoþan
dæge, swa him gehaten wæs, æfter þon þe his forðfore getrymede
mid onfongennesse þæs Drihtenlecan lichoman & blodes, þætte seo
halige sawl wæs onlesed from þæs lichoman hefignessum, & mid engla
latteowdome & geferscipe, swa riht is to gelyfanne, þa ecan gefean &
þa heofonlecan eadignesse gestah & gesohte.
 3.268.6. Is þæt hwelc wundor, þeah ðe he þone dæg his
deaðes oðþe ma þone Drihtnes dæg bliðe gesege, þone he symle
sorgende bad, oð þæt he cwome?
 3.268.8. Forðon betweohn monige geearnunge his mægena in
forhæfednesse & in eaðmodnesse & in godcundre lare & in
gebedum & in wilsumlicre þearfeðnisse & eac oðerra mægena,
þæt he wæs swa swiðe Drihtnes ege underþeoded ond swa swiðe his
þara nehstena dogra gemyndig in eallum his weorcum, þætte swa swa me sum
broðor sægde of þæm þe me in wreotum cyde & lærde, & se
wæs in mynstre & in his lareowdome afeded & gelæred; wæs his
noma Trumberht; sægde he gif he æt leorninga sæte oððe elles
hwæt dyde, gif semninga mare blæd windes astah, þæt he sona
instæpe Drihtnes mildheortnesse gecegde & þa miltse bæd monna
cynne.
 3.268.18. Gif þonne swiðra wind aras, þonne tynde he his bec
& forþleat in his ondwlitan & geornlice in his gebede hleoðrade:
ond þonne he gen, gif strengra storm & genip swiðor þreade, &
legete & þunorrade eorðan & lyfte brægden & fyrhten, þonne
eode he to cirican & bighigdelice in gebedum & on sealmsonge fæste
moode awunade, oððæt þære lyfte smyltnis eft hwearf & cwom.
 3.268.23. Mid þy hine frugnon & ascodon his geferan, for hwon
he þis dyde, ondswarode he: Ac ge ne leornodon: <foreign>Quia intonuit de celo
dominus et altissimus dedit uocem suam: misit sagittas suas et dissipauit eos,
fulgora multiplicauit et conturbauit eos:</foreign> ðætte Drihten hleoðrað of
heofonum & se hehsta seleð his stefne; he sendeð his stræle &
heo toweorpeð: legetas gemonigfealdað & heo gedrefeð.
 3.268.29. Forþon Drihten lyfte ontyneð, windas weceð, legetas
sceotað of heofonum & hleoðrað, þæt he eorðbigengan awecce
hine to ondrædanne; þæt he heora heortan in gemynd gecege þæs
toweardan domes; þæt he heora oferhygd toweorpe & geþyrstignesse
drefe, to heora mode gelæddre þære forhtiendan tide, hwonne he,
heofonum & eorðan byrnendum, toweard sy in heofones wolcnum in micelre
meahte & þrymme to demanne cwice & deade.
 3.270.2. Forþon us gedafenað, þæt we his heofonlicre
monunge mid gedefenlice ege & lufan ondswarige; þætte, swa he lyft
onstyrge ond his hond swa swa us to sleanne beotiende æteaweð, ne
hwæðre nu gyt slæð, þæt we sona cleopien & bidden his
mildheortnesse, & geondsmeage ða deagolnesse usse heortan &
geclæsnien þa unsyfernesse uncysta, & bihigdelice don, þæt we
næfre ne geearnien þæt we slegene beon scylon.
 3.270.8. Geþwærað eac swylce þære onwrigenesse &
þære gesegene þæs foresprecenan broðor bi forðfore þisses
biscopes & eac þæt word þæs arwyrðan fæder Ecgberhtes, bi
þæm we beforan sægdon.
 3.270.11. Se geo ær mid þone ilcan Ceaddan in Hibernia Scotta
ealonde, begen in geoguðe, in munuclife in gebedum & in forhæfdnesse
& in leornunge haligra gewrita Gode lifdon.
 3.270.14. Ac he Ceadda eft æfter fæce in his eðel hwyrfde
in Breotone; se Ecgberht þær in elþeodignesse fore Godes noman awunode
oð his lifes ende.
 3.270.16. Mid þy ða æfter longre tiide cwom to him of
Breotone fore neosunge intingan se halgesta wer & se forhæfdesta,
Hygebald hatte, se wæs abbud in Lindesse, þa spræcon heo be liife
haligra fædra, swa swa halige men gedafonode, & þæt eac onhyrgan
wolden.
 3.270.20. Betweoh þa cwom gemynd þæs arwyrðan biscopes
Ceaddan.
 3.270.21. Þa cwæð he Ecgberht: Ic wat sumne mon in þissum
ealonde nu gena in lichoman lifigende, mid þy se wer of middangearde leorde,
þæt he geseah Ceaddan sawle his broðor mid engla weorude of heofonum
astigan: & gefetedon his sawle & mid him genoman & eft hweorfan to
þam heofonlecan rice.
 3.270.26. Hwæðer he þæt bi him seolfum cwæde þe bi
oðrum men hwelcum, þæt us is uncuð.
 3.270.27. Hwæðre þa swa micel wer hit gecwæð, we
weotan þæt hit soð wæs.
 3.270.28. Þa forðferde Ceadda þy syxtan dæge <foreign>Nonarum
Martiarum</foreign>: & wæs ærest bibyrged bi Sancta Marian cirican.
 3.270.29. Ac æfter fæce, þær getimbrede cirican þæs
eadgan aldores þara apostola Sancte Petres, þa wæron in þa his ban
geseted.
 3.270.31. In æghwæðre þara stowa gewuniað to tacnunge
his mægenes & halignisse gelomlecu wundor hælo geworden beon.
 3.270.33. Þæs is to tacne, þætte neowan sum gebræcseoc
man, mid þy he þurh monige stowe dwoliende orn & ferde, þa bicwom he
þider on æfenne, ne weotendum oððo ne gemændum þæm heordum
þære stowe, & þær ealle neaht wæs restende: & þa on
morne gehælde witte aras & ut eode.
 3.272.2. Þa wundredon ealle menn & on þæt gefegon,
hwylc wundor þær hælo þurh Drihtnes gife æteawde & geworden
wæs.
 3.272.4. Is ofer his byrgenne stowe treowgeweorc on gelicnesse
medmicles huses geworht mid hrægle gegyrwed.
 3.272.6. Þonne is on þæm medmicel þyrel geworht, þurh
þæt gewuniað þa men, þa ðider for intingan wilsumnisse cumað,
heora hond insendan & dæl þære moldan þonon neoman.
 3.272.8. Mid þy heo þa in wæter sendað & untrumum
monnum & neatum to byrgenne sellað, & heo sona from hefignesse
þære untrumnesse generede beoð, & þær gefean þære
willendan gesynta onfoð.
 3.272.12. In þæs biscopes stowe gehalgode Theodor biscop
Wynnferð godne wer & gemetfæstne, se fore wæs in þegnunge
biscophades, swa swa his foregengan, Mercna mægðe & Middelengla &
Lindesfarona; in eallum þæm Wulfhere, se ða gena lifiende wæs, riices
onweald hæfde.
 3.272.16. Wæs se Wynnferð of þæs biscopes geferscipe,
þæm he eft æfterfylgde, ond under him diaconðegnunge micelre tide
brucende wæs.
 4.272.19. Betweohn ðas ðing ða Colmanus se biscop, se of
Scottum cwom wæs Breotone forlætende, ond mid hine genom ealle þa
Scottas, þa he on Lindesfarena ea gesomnade, swelce eac þritig monna of
Ongolþeode.
 4.272.22. Æghwæðre þara wæron in drohtunge munuclifes
geornlice & wel gelærde; & he forlet in þære cirican sume
broðor.
 4.272.24. Ærest he cwom to Hii þæm ealonde, þonon he
wæs sended Ongolþeode Godes word to bodienne & to læranne.
 4.272.25. Æfter þon he gewat to sumum medmiclum ealonde
þæt is feor ascaden from Hibernia to westdæle; is in Scyttisc genemned
Inisbofinde, þæt is ealond hwitre heahfore.
 4.272.28. Þa he þa in þæt ealond cwom, þa getimbrede he
þær mynster & þa munecas þær gestaðolode, þa he of
æghwæðrum cynne gesomnade & mid hine brohte.
 4.272.31. Þa heo þa þær gestaðolode & gesette
wæron, þa ne meahte heo betweoh him geþwærigan & geweorðan.
 4.272.32. Forþon þe Scottas on sumera & on hærfesttide,
þonne mon wæstmas insomnode, þon forleton heo þæt mynster ond
þurh cuðe stowe swicedon & foron, & þonne on wintra eft ham
hwurfon & wilnedon þara goda gemænelice brucan, þe Ongle gewunnon
& gegearwodon.
 4.274.4. Þa sohte Colmanus þisse gewesnisse & þisse
unsibbe læcedom; eode þa ymb monige stowe ge neah ge feor; þa gemette he
sume gerisne stowe in Hibernia mynster on to timbrenne, þæt on Scyttisc
gereorde Maigeo is nemned.
 4.274.8. Ond he gebohte noht micelne dæl þæs londes mynster
þær to getimbrenne æt sumum gesiiðe, þe þæt lond ahte,
ðære arædnisse toætecedre, þæt heo eac swylce for hine, se ðe
him þa stowe gesealde, a þa stondendan munecas þær to Drihtne
cleopodon & for hine þingodon.
 4.274.12. Ond he hraðe þær mynster getimbrode, & him se
gesið eac fultmade & ealle þa neahmen; & he ðær þa Englescan
men gesette & gestaðolede, ond Scottas forlet in þæm foresprecenan
ealonde.
 4.274.15. Þæt mynster oð gen to dæge Englisce men
þær in elþeodignesse habbað.
 4.274.16. Is þæt þæt mynster, þæt is nu micel of
medmiclum gefremed, þe gewunelice is Muigeo nemned; ond geo geara þær
eallum gehwerfdum to þæm betran gesetenessum, nu gen æðele weorod
nimeð muneca, þa of Ongolcynne þær gesomnode seondon, & to bysene
arwyrðra fædra under regole & abbude in micelre forhæfdnesse &
clænnisse lifes bi heora agnum hondgewinne lifgað.
 5.274.25. Ða wæs ymb syx hund wintra & hundseofontig
wintra from Drihtnes menniscnesse, þæt is þæt æftere ger þe
Theodor biscop in Breotone cwom, þætte Oswio Norðanhymbra cyning wæs
gestonden untrymnesse, on þære he eac forðgeleorde, þa he hæfde
yldo eahta & fiftig wintra.
 5.274.29. Wæs he se cyning in þa tid bicumen in swa micle
lufan þære Romaniscan cirican gesetenisse & þære apostolican,
þæt gif he from þære untrymnesse gehæled wære, þæt he
wolde to Rome feran & þær æt þam halgum stowum his lif geendigan,
ond Wilferð biscop bæd, þæt he him þæs siiðfætes latteow
wære, & him micel feoh & unlytel wið þon gebead.
 5.274.34. Þa forðferde he þy fiftegðan dæge <foreign>Kalendarum
Martiarum</foreign>, ond Ecgferð his sunu forlet yrfeweard his rices.
 5.276.3. Þæs cyninges rices þy þriddan geare Theodor
biscop gesomnade biscopa gemot & seonoð ætgædre mid mongum
magistrum cirican, ða ðe regollican gesetenesse haligra fædra ge lufedon
ge cuðon.
 5.276.5. Þa heo ætgædre gesomnade wæron, he ða
geornlice ongon læran to healdenne þy moode, þe biscope gedafonode, þa
þing þa ðe geþwæredon annesse þære ciriclican sibbe.
 5.276.8. Þære seonoðlecan dæde þeosses gemetes gewrit
is.
 5.276.10. In noman Drihtnes Godes & ures Hælendes Ihesu
Cristi, ricsiendum in ecnesse & steorendum his cirican þæm ilcan
Drihtne Hælendum Criste, licade us efencuman æfter þeawe arwyrðra
rehta smeagende bi þæm nedþearflecum intingum Godes cirican.
 5.276.13. Efencwomon we in þas stowe, þe is cweden Heorotford,
þy twenteogðan dæge & þy feorðan Septembris monþes; wæs seo
æreste indictio.
 5.276.15. Ic Theodor, þeah ic unwyrðe sy, wæs ic from
þæm apostolican seðle sended biscop Contwara burge cirican.
 5.276.17. Ond se arwyrðesta sacerd & usser broðor Bise
Eastengla biscop, ond swelce eac usser broþor & sacerd Wilferð
Norþanhymbra biscop þurh his agenne ærendwrecan ætwæs.
 5.276.20. Eac swylce ætwæron ure broðor & sacerdas
Putta, Cantwara ceastre biscop seo is cweden Hrofesceaster, Leotherius
Westseaxna biscop, Wynferð Mercna biscop.
 5.276.22. Mid þy we ða togædre cwomon & æfter
endebyrdnesse ætsomne sæton, cwæð ic: Ic biddo eow eac, þa
leofestan broðor, for ege & lufan ures Hælendes, þæt we ealle
gemænelice smeagan for ussum geleafan, þæt þa domas & þa
gesetenesse, þa ðe from halgum fædrum & gecorenum arædde &
gesette wæron, þætte þa from eallum us ungewemmedlice healdene
wæron.
 5.276.28. Þa ic ða þas & monig oðer sprecende wæs,
þa ðe to Godes lufan gelumpon & to annesse þære halgan cirican,
þa frægn ic anra gehwylcne heora æfter endebyrdnesse, hwæðer heo
geþafedon þa domas to healdenne, þa ðe geara from halgum fædrum
gesette wæron.
 5.276.32. Ond ealle þa biscopas him ondsworodon & cwædon,
þæt him eallum þa wel licodon, ond hy ealle þa bliðe mode lustlice
healdon woldon.
 5.276.33. Ða eowde ic him sona þa ilcan boc þara regola;
& of þam ilcan bocum tyn capitulas, þa ic geond stowe awrat & ic
wiste þæt swiðost nedðearflecu wæron, sealde ic him, & bæd
þæt heo ealle þa geornlice heoldon.
 5.278.5. Is se æresta capitul: þæt we ealle gemænelice
healdan þone halgan dæg Eastrena þy Drihtenlecan dæge æfter
þæm feowerteogðan monan þæs ærestan monþes.
 5.278.7. Se æftera is: þætte nænig biscop oðres
biscopes scire inswoge, ac þætte he þoncful sy steore him þæs
bibodenan folces.
 5.278.9. Se þridda is: þætte þa mynster, þa þe Gode
gehalgode syn, nænegum biscope alefed seo in ængum þinge heo
unstillian, ne owiht of heora eahtum þurh nednyme ongeneman.
 5.278.11. Se feorða is: þætte munecas ne leoren of stowe to
oðerre, ne of mynstre to oðrum, nemne þurh leafnesse his agnes abbudes;
ac þæt heo awunien in þære hersumnesse, þe hy Gode gehehton in þa
tid heora gehwyrfnesse.
 5.278.15. Þonne is se fifta: þæt nænig Godes þeow
biscopes gefera forlæte his ægenne biscop, & geond missenlice stowe
fere & eorne; ne he ower, þær he cyme, onfongen, sy, buton biscopes
tacne oððe gewrite.
 5.278.18. Gif he æne siða onfongen, haten ham hweorfan, ne
wille, se þe hine feormade & se þe gefeormad wæs, seon heo begen
biscopes dome scyldige.
 5.278.20. Ðonne is se sexta: þætte elþeodige biscopas
& Godes þeos seon þoncfulle heora gestliðnesse & feorme; &
nængum heora alefed sy ænge sacerdlice þegnunge don buton þæs
biscopes leafe, þe hy on his scire gefeormad syn.
 5.278.23. Se seofoða is: þætte twigea on gere seonoð
gesomnode.
 5.278.24. Ac forþon missenlice intingan & unæmtan oft
gelimpað, licade us eallum gemænelice, þætte in <foreign>Agustus Kalende</foreign>
æne siða on gere seonoð gesomnode in stowe, seo is nemned Clofeshoh.
 5.278.26. Se eahtoða is: þætte nænig biscopa hine oðrum
forbære þurh unrehte willunge, ac ealle ongete þa tide &
endebyrdnesse his halgunge.
 5.278.28. Se neogoða capitul wæs gemænelice asmead:
þætte weaxendum þæm rime geleafsumra ma biscopa ætecte wæron.
 5.278.30. Se teogoða is for gesinhigum: þætte nængum
alefed sy nemne ælice gesinscipe habban; ne ænig mæghæmed ne
unclæne fremme, ne nænig his agen wiif forlæte, nemne, swa þæt
halig godspel læreð, for intingan dyrnre forlegenesse.
 5.280.3. Gif hwelc mon his agnum wife wiðscufe, þæt him mid
rehte æ forgifen & geþeoded wæs, gif he rihtlice cristen beon
wille, ne gegaderie he hine to ængum oðrum, ac swa awunie oðþo wið
his agen wiif geþwærie.
 6.280.7. Wæs ðæs seonoð geworden þy geare ymb syx hund
wintra & þreo & hundseofontig from Drihtnes menniscnesse, þy geare
eac Ecgberht Contwara cyning forðferde in Iulius monðe: & Hloðhere
his broðor feng to his rice, þæt he hæfde þreottyne winter &
seofon monað.
 6.280.12. Ðonne wæs Biise Eastengla biscop, þe we sægdon
þætte in þæm foresprecenan seonoðe wære; wæs he Bonefatius
æfterfylgend þæs biscopes, þæs we beforan gemyndgodon, se wæs
micelre halignesse & æfestnisse mon.
 6.280.15. Forðon þa Bonefatius forðferde æfter seofontyne
gearum his biscophada, þa gehalgode Theodor biscop after him þone Biise to
biscope; ond þa gena bi him lifgendum, þæt he wæs bewered from
þære biscopþegnunge mid hefigre untrymnesse, wæron twegen biscopas
Ecce & Beadowine fore hine gecorene & gehalgode.
 6.280.19. Of þære tide oð to dæge seo mægð hafað
twegen biscopas.
 7.280.22. Æfter ðissum nales micelre tide forðaurnenre,
wæs Theodor ærcebiscop abolgen from Wynferðe Mercna biscope þurh
gewyrht sumre unhearsumnesse.
 7.280.24. Þa benom he hine his biscopscire & on his stowe
gehalgode Seaxwulf biscop, se wæs timbrend & abbud þæs mynstres,
æt Medeshamstede is cweden, in Gyrwa lende.
 7.280.27. Wynferþ hwearf to his mynstre, þæt is nemned æt
Bearwe, & þær on godre drohtunge his lif geendade.
 7.280.29. Þa eac swylce he gesette Eastseaxum Erconwald biscop in
Lundenceastre.
 7.280.30. Wæron heora cyningas in þa tiid Sebbe & Sighere,
þara we beforan gemyndgodon.
 7.280.31. Þæs biscopes lif & drohtunge in biscophade ge
ær biscophade is sægd þætte wære þæt halgeste, swa swa eac
swylce æfter mid heofonlicra mægena tacnum gecyðed wæs.
 7.282.2. Ond forþon seoþþon longe his horsbær, þe hine
mon untrumne on bær, wæs from his discipulum gehealden; & monige
untrume, þa ðe in lenctenadle oðþo in oðerre hefignesse &
untrumnesse gewergade wæron, þær æt hælo onfengon.
 7.282.6. Ond nales þæt an þætte þa untruman, þa ðe
under þa bære oðþo to gesette wæron, gehælde wæron, ac
swelce eac þa scæfþan, þe ðær on genumene wæron, & to
untrumum monnum gelædde, hræðe him læcedom gebæron &
brohton.
 7.282.9. Þes halga wer, ær þon þe he biscop geworden
wære, tu æðele mynster he getimbrede, oðer him seolfum oðer
æðelburge his sweostor, & æghwæðer þara regollecum
þeodscipum wel gesette.
 7.282.12. Him he getimbrade in Suðrigna lande bi Temese streame
in stowe, seo is geceged Ceortes eig, his sweoster, in Eastseaxna mægðe in
stowe seo is nemned in Bercingum, in þære heo meahte Gode wilsumra
wifmonna lareow & festermodor gestondan.
 7.282.16. Þa heo þa onfeng þæm gerece þæs mynstres,
heo efenwyrðe heo in eallum þingum þæm biscope & hire breðer in
rehtum life & in regollecum gegearwode, swa þætte eac swylce mid
heofonlecum wundrum æfter gecyþed wæs.
 8.282.20. Forðon in ðissum mynstre, þæt is in Bercingum,
monig tacn gastlicra mægena gefremed wæron, þa ðe to gemynde & to
timbernesse þara æfterfylgendra from monegum, þa ðe hit cuðon,
awriten hæfd wæren, þa sumu woe nu gemdon geþeodan in þis user
ciriclice/ stær.
 8.282.25. Mid þy seo hreonis þæs oft cwedenan wooles feor
& wide all wæs forhergende & forneomende, þa cwom he eac swylce in
þone dæl þæs mynstre, þe ða wæpnedmen in wæron; ond
dæghwamlice gehwær of weorulde to Drihtne genumene wæron.
 8.282.28. Þa wæs seo abbudisse & seo modor þære
gesomnunge bighygdig & sorgende, in hwylce tid þone dæl þæs
mynstres, þe se þreat þara Godes þeowa in wifhada in wæs, þæt
ilce wite gehrine, ða ongon heo gelomelice in gesomnunge þara sweostra
secan & ascian, in hwelcre stowe þæs mynstres heo woldon, þæt
heora liictun geseted wære, þæt heo mon bebyrgan meahte, þonne
þæt gelumpe, þæt heo of middangearde genumene wæron þy ylcan
gehrore, þe heo oðre gesegon.
 8.284.5. Mid þy heo þa nænge cuðe ondswaro findan meahte,
þeah þe heo georne sohte æt þæm sweostrum, þa gelomp, þæt
heo seolfa mid eallum þæm swustrum þa cuðestan ondsware þære
uplican foreseonesse onfeng.
 8.284.9. Forþon sumre neahte, þa se sealmsong gefylled wæs
þæs uhtlecan lofsonges, þa wæron ða Cristes þeowe utgongende of
cirican to byrgenne þara broðra, þa ðe heo of þissum leohte
foreeodon, & þær þa wunelecan lofsongas Drihtne sungon.
 8.284.12. Þa wæs þær semninga heofonlic leoht onsended
& cwom ofer heo ealle, ond swa swa micel scete heo ealle oferbrædde,
& heo mid swa micelre fyrhtu & wafunge gesloh, þæt heo þone
song, þe heo sungon, forhtiende forleton.
 8.284.15. Wæs seo beorhtnes þæs onsendan leohtes mara,
þon sunnan leoht bið æt middan dæge.
 8.284.17. Þa wæs æfter medmiclum fæce, þæt hit
wæs up ahæfen of þære stowe & gewat in suðdæl þæs
mynstres, þæt is be westan þære cirican.
 8.284.19. & þær þa sum fæc wunade, & him þa
stowe wæs ontynende, þe heo ær ymbþeahtedon; & swa eallum
geseondum up in heofonas gewat, þætte nængum heora tweo wæs,
þætte þæt seolfe leoht þa sawle þara Cristes þeowa wæs
gelædende & onfonde in heofonas, þætte þæt eac swylce þa
stowe him æteawde, þær heora lichoman restan scoldon & æriste
dæges bidan.
 8.284.24. Þæs leohtes scima wæs swa micel, swa swa sum ald
broðor on morgenne sægde, se ðe in þa ilcan tid in þære cirican
mid oðre gingran breðer æt gebede wæs, cwæð he, þæt
þæs leohtes scima þurh þa cinan þære dura & þurh þa
eagþyrel/ ineode, þæt hit ealle beorhtnesse dæghwamlices leohtes
oferswiðde.
 9.284.30. Wæs in ðæm ilcan mynstre cneohtcild sum; ne
wæs yldre þon þrywintre, wæs his noma æsica, se fore þære
cildlecan eldo þa gena wæs in þara fæmnena mynstre Gode gehalgodra
feded & læred.
 9.286.1. Ða wæs he gehrinen mid þa foresprecenan aðle.
 9.286.1. Ða he ða to þæm ytmæstan dogor bicwom, þa
cleopode he ðriga & aane of þæm gehalgedum fæmnum Criste hire
agne noman cegde, swa swa he hire ondweardre to spræce, & cwæð:
Eadgyð, Eadgyð, Eadgyð; & swa wæs geendiende þis wilwendlice
liif, & in þæt ece ineode.
 9.286.6. Ond sona þa seo fæmne, þe he sweltende cegde, in
þære stowe þe heo wæs, þære ilcan untrymnesse wæs gehrinen,
& þy seolfan dæge, þe heo geceged wæs, of þeossum leohte wæs
atogen: & þone wæs fylgende, se ðe hy cegde, to þæm heofonlecan
rice.
 10.286.10. Eft sumu of þæm ilcan Godes þeowum mid þa
foresprecenan aðle wæs gestonden & to þæm uutmæstan dogor
gelæded.
 10.286.11. Þa ongon heo semninga on midde neaht cleopian þæm
þe hire þegnodon; bæd þæt hy þæt blæcern & þæt
leoht adwæscten, þæt þær inne onbærned wæs; & þæs
heo gelomlice bæd & monade, & hire nænig hwæðre hyran
wolde.
 10.286.15. Ða æt nehstan cwæð heo: Ic wat þæt ge
wenað, þæt ic ungewitge mode sprece.
 10.286.16. Ac hwæðre witað ge þæt hit swa nis.
 10.286.17. Forþon ic eow soð secgu, þæt ic geseo þis hus
mid swa micle leohte gefylled, þætte þæt eower blæcern & leoht
me is eallinga þeostre gesegen.
 10.286.19. Ond ne þa gena, þeah þe heo þus spræce, hire
ænig ondswarade oðþe geþafian wolde.
 10.286.20. Cwæð heo eft: Bærnað nu eower blæcern &
leoht, swa longe swa ge willen.
 10.286.21. Weotað ge hwæðre þæt þæt nis min,
forþon min leoht me to cymeð, þonne hit dagian onginneð.
 10.286.23. Ongon him þa secgan, þæt hire æteawde sum
halig wer, se þy ylcan geare forðferde, & hire cwæde to, þonne
dagunge tid cwome, þæt heo wære to þæm ecan leohte ferende.
 10.286.25. Þære gesyhðe soð wæs hraðe gecyðed &
geseðed ymb þæs dæges upyrne in þære fæmnan deaðe &
forðfore.
 11.286.28. Mid ðy ða eac seo arfæste modor Gode þære
leofan gesomnunge æðelburg abbudisse wæs of middangearde to geleoranne,
ða æteawde sweoster wundorlic gesyhð, þære noma wæs Torhtgyð.
 11.286.30. Seo monig ger in þæm ilcan mynstre wuniende wæs,
& heo symle in ealre eaðmodnesse & in hluttornisse & in
clænnisse geornlice Gode þeodde; ond wæs fultumend regollices
þeodscipes þære ilcan moder & abbudissan, & þa geongran
lærde & clænsade ge mid lare ge mid lifes bysene.
 11.288.3. Þære sweostor mægen þæt æfter þæs
apostolis cwide in untrymnesse gefremed wære, wæs heo semninga gehrinen
mid hefigre untrymnesse lichoman, & þurh nigon ger full mid þa
arfæstan foreseonisse ures alesendes swiþe swenced wæs, to þon
þætte, swa hwæt swa in hire unclænes betweoh þa mægen þurh
unwisnesse oððo þurh ungemænne gelumpe, þætte eal þæt se ofn
þære singalan costunge asude.
 11.288.9. Þeos sweostor sumre neahte, þa hit dagian ongon,
wæs utgongende of hire cleofan, þe heo inwunade.
 11.288.11. Þa geseah heo sweotole swa swa monnes lichoman mid
scetan bewundenne, se wæs beorhtra þon sunne, in heanisse boren beon.
 11.288.13. Wæs he ærest up ahefen of þæm huse, þe ða
sweostor in reston.
 11.288.14. Mid þy heo þa geornlecor bihealdende wæs, hwelcum
teonde up ahefen wære se wlite þæs wulderlecan lichoman, þe heo
sceawiende wæs, ða geseah heo, swa swa mid gyldnum rapum he in þa
uplecan ahefen wære, oðþæt þe openiendum heofonum in gelæded
wæs, & me from hire gesegen beon ne meahte.
 11.288.18. Þa þohte heo bi þære gesyhðe; & hire
nænig tweo wæs, þætte hwylchugu hraðe of þære gesomnunge
sweltende wære, þære sawl þurh þa godan weorc & þa scinendan,
þe heo dyde, swa swa þurh gyldne rapas to heofonum ahefen beon sceolde.
 11.288.22. Þæt þa soðlice swa gelomp.
 11.288.22. Forðon, nales monegum dagum betweoh gesettum, Gode seo
leofe modor þære gesomnunge of hefignesse lichoman alæded wæs; &
hire seo halige sawl þæs heofonlecan eðles ingong gestag.
 11.288.26. Swylce eac in þæm ylcan mynstre wæs sum
æðele nunne æfter þeosse worulde wyrðnisse, & in lufan
þære toweardan weorulde micle æðelre.
 11.288.28. Seo monegum gearum swa eallre þegnunge hire lichoman
ofgefen & forlæten wæs, þæt heo nænig lim onstyrian meahte.
 11.288.30. Þa heo þa geascade, þæt þære arwyrðan
abbudissan lichoma wæs in cirican broht & geseted, oðþæt hine mon
byrgan sceolde, þa bæd heo þæt hy mon þider gebære.
 11.288.32. Þa ðæt þa swa wæs, þa onhelde heo to þam
liice ond in gemet þara biddendra, swa swa heo to hire lifigendre spræce,
bæd þæt heo funde & abæde æt þæs arfæstan sceppendes
mildheortnesse, þæt heo from swa miclum clæmnessum & swa singalum
onlesed beon moste.
 11.290.2. Ne hire bene lator gehyrde wæron þon æfter twelf
dagum, þæt heo wæs of lichoman gelæded, & for þæm
hwilwendlecum geswencnessum ece mede & edlean onfeng.
 12.290.6. Mid ðy ða þa seo foresprecene Cristes þeowe
Torhtgyð þreo ger þa gena æfter þære hlafdigan forðfore in
þissum life hæfd wæs, ond heo swa swiðe mid þa untrymnesse þe we
forecwædon, soden wæs, þætte na þa baan an to lafe wæron: &
æt nehstan, þa seo tid nealecte hire tolesnesse, nales þæt an
oðerra leoma ac swylce eac þære tungan onstyrenesse biswicade.
 12.290.11. Þa wæron þreo dagas & þreo neaht fulle,
þæt heo wæs uncwisse, þa wæs heo semninga mid gastlicre gesihðe
gereted, & hire muð & hire eagan ontynde & locade up in heofon
& þus ongon sprecan to þære gesihðe, þe heo bihealdende wæs:
Me is, cwæð heo, þin cyme on miclum ðonce; & þu eart leof
wilcuma.
 12.290.16. Þa heo þa ðis cwæð, þa geswigade heo hwon,
swa swa heo bidende wære his ondsware, þone þe heo geseah & þæm
þe heo tosprecende wæs.
 12.290.18. Eft heo, swa swa heo leohtlice gebylged wære,
æfter þon heo cwæð: Nænge þinga ic þas bliðe aberan mæg.
 12.290.20. Eft heo midmicel fæc geswigade.
 12.290.20. Cwæð þa ðriddan siðe: Gif hit nænge
þinga to dæge beon mægge, ic halsio þætte ne sy long fæc
bitweonum.
 12.290.22. Swigade þa eft hwon, swa swa heo ær dyde, ond þa
ðus þæt word betynde & geendade: Gif hit eallinga þus aræded
seo, & þes cwide onwended beon ne mote, ic biddo & halsio þæt ne
sy mare fæc betweonum, þon þeos nehste neaht an.
 12.290.26. Þa heo þa þis cwæð, þa frugnon heo þa
ymbsittendan, mid hwone heo sprecende wære.
 12.290.27. Cwæð heo: Mid mine þa leofestan modor
æðelburge.
 12.290.28. Þa ongeton hy in þon, þæt heo to þon cwom,
þæt heo hire sægde þa neahtide hire geleornesse.
 12.290.29. & eac swa wæs, swa swa heo bæd: þa se dæg
& seo niht forðgewat, þæt heo wæs onlesed from bendum hire
lichoman & untrymnesse, & to gefean ineode ecre hælo.
 13.292.1. Ða æfterfylgde æðelburge in abbudissan
þegnunge seo wilsume Godes þeowe, þære noma wæs Hildelid.
 13.292.2. Ond heo monig ger, þæt is oð ða ytmæstan elde
hire, þam ilcan mynstre fromlice fore wæs æghwæðer ge in þara
þinga foresceawunge, þa ðe to gemænum brocum belumpun, ge eac in
gehælde regollices þeodscipes.
 13.292.5. Þa licade hire fore nearonisse þære stowe, þe
þæt mynster ongetimbred is, þæt heo wolde þa baan up adon þara
Cristes þeowa, þe ðær bebyrgede wæron, & in cirican gesettan
þære eadigan fæmnan Sancta Marian & þær in anre stowe
healdan.
 13.292.9. Ond þær swiðe oft seoððan beorhtnes
heofonlices leohtes æteawde; & eac oft micel swetnes wundorlices stences
becwom, & monig oðer tacn & wundor æteawdon, þa mæg in
þære bec gemetan, swa hwylc swa heo rædeð, þe we þas of
alæson.
 13.292.14. Þonne is sum wundor hælo, þe us nis to
forlætenne, þe seo ilce booc sagað, þætte æt liictune geworden
wære Gode þære leofan gesomnunge.
 13.292.16. Wæs sum gesiið þær on neaweste.
 13.292.16. Þa gestod his wiif untrymnes on hire eagum: & þa
ðurh dagas þæt heo hefegedan & þeostrodon, þæt heo æt
nehstan nænigne dæl leohtes sciman geseon meahte.
 13.292.19. Mid þy heo þa sum fæc on þisse blindnisse
wæs, þa wæs sumre neahte, þær heo betyned wunade, þætte hire
becwom on mod, gif heo to þam mynstre gelæded wære Godes þara
gehalgedra fæmnena, ond heo þær æt þara haligra reliquium hire
gebede, þæt heo meahte þæt forlorene leoht eft onfon.
 13.292.23. Ne heo þa ne ælde, ac sona gefylde þæt hire on
mod becwom.
 13.292.24. Þa wæs heo gelæded from hire þeowum &
þignenum to þæm mynstre, þe þær neah wæs.
 13.292.25. Þær heo wæs ondettende, þæt heo hæfde
onwalgne geleafan hire hælo.
 13.292.26. Þa wæs heo gelæded to liictune þara Godes
þeowa; & mid þy heo þær longe gebegdum cneom hire gebæd, sona
geearnode þæt hire bene geherde wæron.
 13.292.29. Ond sona þæs þe heo fram þam bede aras, ær
þon þe heo of þære stowe eode, þæt heo onfeng gife þæs
bedenan leohtes.
 13.292.30. Ond seo ær hire þeowa hondum þyder gelæded
wæs, heo þa freo on hire fota gongum bliðe ham hweorfende wæs, efne
þon gelicost, swa swa heo to ðon þæt wilwendlice leoht an forlete,
þæt heo in hire hælo æteawde, hu micel leoht Cristes þa halgan in
heofonum ahten, & hwylc gifu heora mægenes wære.
 14.294.3. Þære tide Eastseaxna rice fore wæs, swa swa seo
ilce boc sagað, Gode se wilsuma wer, þæs noma wæs Sebbe, þæs we
beforan gemyndgodon.
 14.294.5. Wæs he se mon æfest in his dædum & gelom in
halgum gebedum & swiðe geornful in arfæstum wæstmum ælmessena;
ond he sundorliif & munucliif wæs forebeorende allum þam weolum &
arum þæs eorðlecan riices.
 14.294.8. Þæt lif he oft & geara wolde geceosan &
þæt eorðlice rice forlætan, gif him ne wiðstode þæt
wiðerworde mod his wiifes.
 14.294.10. Þonon monegum wæs gesewen & oft cweden,
þætte swelces modes wer ma gedafonade beon to biscope gehalgad, þonne
cyning wære.
 14.294.12. Mid þy he ða þritig wintra in þæm rice
awunade & wæs cempa þæs heofonlecan rices, þa wæs he
lichomlicre untrymnesse micelre swiðe þread, & þære forðferde.
 14.294.14. Ða monade he his wif, þæt heo þa gena
ætgædre Gode þeowde, þa heo ma ætgædre ne meahton middangeard
lufian ne middangearde þeowian.
 14.294.17. Ða he þæt þa for his untrymnesse uneaðe
þurhteah, þa cwom he to Lundenceastre biscope, þæs noma wæs
Waldhere, se wæs ærconwaldes biscopes æfterfylgend; ond þurh his
bletsunge þone æfestnesse had underfeng, þone he longe ær wilnade.
 14.294.20. Swylce he brohte þæm ilcan biscope micel feoh &
unlytel þearfum to gedælanne; ond þæs ealles nowiht him seolfum
wæs gehaldende, ac he ma wilnade þearfan gaste wunian for heofona rices
lufan.
 14.294.23. Mid þy he ða hefgad wæs mid þa foresprecenan
untrymnesse, & he onget þæt him deaðes dæg toweard wæs, þa
ongon þæs cynelecan modes monn him ondrædan, þonne he to deaðe
cumende wære & mid micle sare wæced þy læs he owiht unwyrþes
oðþe ungerisnes dyde mid his muþe, oðþe mid oðerra lima
styrenesse.
 14.294.28. Gehet him þa to þære foresprecenan Lundenceastre
biscop, in þære he ða wunade; bæd hine þæt he him forgefe,
þonne he forðferan scolde, þæt þær ma monna inne ne wære,
þonne se biscop & twegen his þegna.
 14.294.32. Þa gehet se biscop, þæt he leoflice swa gedyde,
swa he hine bæd, þa wæs æfter medmiclum fæce, þætte se ilca
Godes wer his leomu in stilnesse gesette & hine gerestan wolde, &
onslepte.
 14.296.2. Þa geseah he frefrende gesihðe, seo him ealle þa
nearonesse þære gemyndgadan sorge afyrde, ond eac swelce him æteawde,
hwelce dæge he sceolde þis hwilwendlice lif geendian.
 14.296.5. Geseah he, swa swa he seolfa eft æfter sægde, þry
wæpnedmen to him cuman mid beorhtum hræglum gegyrede.
 14.296.7. Þara wæs an gesittende beforan his reste, &
stodon his geferan oðre, þa ðe mid him cwomon.
 14.296.8. Þa frugnon heo þone sittendan bi his stealle, hu be
him geweorðan scolde, þone þe hy untrumne neosian cwomon.
 14.296.10. Cwæð he, þætte sawl butan ængum sare &
mid micle beorhtnesse leohtes wære utgongende of lichoman: & him eac
cyðde & sægde, þæt he þy þriddan dæge forðferan
sceolde.
 14.296.13. Æghwæþer þara þinga swa gefylled wæs, swa
he of þære gesyhðe geleornade.
 14.296.14. Forðon æfter þy þriddan dæge, gefylleddre
nontide, þa semninga wæs, swa swa he leohtlice onslepte, buton ænigre
gefelnisse sares þone gast onsende & forðgeleorde.
 14.296.16. Þa gearwodon heo his lichoman to byrgenne stænenne
þruh.
 14.296.17. Þa heo þa ongunnon þone lichoman þær
insettan, þa wæs se lichoma sponne lengra þære þryh.
 14.296.19. Ða heowon heo þone stan, swa swiðe swa heo
meahton, & toætecton lengeo þære þryh twegra fingra gemet.
 14.296.20. Ac ne ða gen swa þætte heo þone lichoman neoman
meahte.
 14.296.21. Þa wæs micel uneðelicnes geworden bi his
byrgennesse, þa þohton heo & spræcon, þæt hy oðþe oðre
þruh sohton oððe þone lichoman on cneom gebegde, to þon þæt heo
hine þær in gedon meahton.
 14.296.24. Ac þa wundorlicwise & efne heofonlic wæs
geworden, þætte bewerede þætte nohwæðer þissa beon sceolde.
 14.296.26. Stod se biscop & þæs cyninges suna twegen æt
þæm lice, Sigeheard & Swefred, þa æfter him to rice fengon, &
eac micelu mengeo manna.
 14.296.28. Ða wæs semninga gemeted seo þruh gerisenre lenge
to gemete þæs lichoman, to þon þætte from dæle þæs heafdes
eac swylce meahte wongere betweoh geseted beon; & from dæle þara fota
feower fingra gemet seo þruh wæs þæm lichoman lengre.
 14.296.32. Þa wæs se Godes mon bebyrged in Sancte Paules
cirican þæs apostoles, þæs monungum he gelæred wæs &
geleornade, þæt he ða heofonlecan eadignesse gehyhte.
 15.298.1. Se feorða biscop Westseaxna Leutherius wæs haten.
 15.298.1. Se æresta wæs Birinus; se æftera wæs
ægelberht; þridda wæs Wine.
 15.298.3. Þa Cenwalh se cyning forðferde, in þæs rice se
ilca Leutherius wæs biscop geworden, þa fengon aldormen to þæm rice
þære þeode, & betweoh him todældon, & tyn ger hæfdon.
 15.298.5. & in heora rice Leutherius se biscop forðferde; ond
Theodor biscop fore hine gehalgode Hædde to biscope in Lundenceastre.
 15.298.7. On þæs biscopes tide wæron oferswiðde &
geflymde þa aldormen: ond Ceadwalla feng to Westseaxna rice.
 15.298.9. & mid þy he tu ger rice hæfde & cyning
wæs, þa wæs he inbryrded mid lufan þæs uplecan rices &
þæt eorðlice forlet in þæs ilcan biscopes tid, & to Rome ferde
& þær his lif geendade, swa swa hereæfter is swutolecor to
secgenne.
 16.298.13. Þa wæs ymb syx hund wintra & syx &
hundseofontig æfter Drihtnes menniscnesse, þætte æðelred Mercna
cyning gelædde wærge weorod, & Cent forhergode, & cirican &
mynster buton gesihðe arfæstnesse oðþe Godes egsan hwyrfde &
fornom: ond Hrofesceastre eac swelce, in þære wæs Putta biscop, þeah
þe he in ða tid þær ondweard ne wære, he mid gemæne hergunge
fornom.
 16.298.18. Ða he ða þæt onfond, þæt his cirice eallum
hire æhtum wæs bereafod & forhergad, þa cerde he to Seaxwulfe
Mercna biscope: & he him gesealde sumre cirican eahte & medmicel lond.
 16.298.22. Ond he in þære cirican Gode þeowode, & swa
hwyder ymb swa he beden wæs, ferde & ciricsong lærde; & þær
in sibbe his lif geendade.
 16.298.24. For þæm Theodor biscop in Hrofesceastre Quichelm to
biscope gehalgode; ac he æfter medmicelre tide for wæðelnesse
weoruldgoda from þæm biscopseðle gewat.
 16.298.26. He ða Gefmund for hine to biscope gesette.
 16.298.28. Þa wæs ymb tu ger, þæs þe æðelred
Mercna cyning Centlond forhergode, þæt is þæt nigoðe ger
Ecgfriðes rices þæs cyninges, ða æteawde in Agustus monðe neowe
steorra, se is cweden cometa; & þreo monað wæs awuniende, & in
uhttide wæs upeornende & micelne sciman wæs beorende swa swa
scinendes leges.
 16.300.2. Ðy ylcan gere wæs towestnis & unsib geworden
betweoh Ecgfrið cyning & þone arwyrðan biscop Wilferð.
 16.300.4. & se ilca biscop wæs ascofen & adrifen of his
biscopseðle, ond twegen biscopas on his stowe gesette, þa ðe
Norðanhymbra þeode fore wæron, þæt wæs Boosa, se styrde Dera
mægðe, & Eata Beornicea.
 16.300.7. Hæfde Bosa in Eoforwiicceastre seðl, ond Eata in
Eagostaldes ea & in Lindisfarona ea: wæron heo begen of munuchade in
biscophad gecorene.
 16.300.9. Mid þæm wæs eac Eadhæd in Lindisse mægðe
to biscope gehalgod, þa neowan Ecgfrið se cyning geeode, þa he
oferswiðde & geflymde Wulfhere in gefeohte.
 16.300.12. Ond seo ilce mægð ærest þeosne biscop agenne
onfeng.
 16.300.13. Se æftera wæs æðelwine; se þridda Eadgar;
se feorða Cyneberht.
 16.300.14. Hæfde seo mægð ær Eadhæðe Seaxwulf
biscop, se eac swelce wæs Mercna biscop & Middelengla.
 16.300.15. Ac he wæs of Lindessse adrifen, þa Ecgfrið heo
geeode, & in þara oðerra mægða gerece awunade.
 16.300.17. Wæron gehalgode in Eoforwic, Eadhæð, Boosa,
& Eata from Theodore biscope.
 16.300.18. Ond he ða eal swylce æfter þrim gearum
wilferðes onweggewitenesse þissa rime twegen biscopas toætecte,
Trumberht to cirican Heagostealdes ea & Eata hwearf to Lindesfarona ea
& Trumwine to Peohta mægðe, seo in þa tid wæs Ongolcynrice
underþeoded.
 16.300.22. Eadhæð he gesette to biscope Hrypsetna cirican,
þa he of Lindesse hwearf, forðon þa æðelred Mercna cyning þa
mægðe onfeng & beget.
 17.300.25. Ða Wilferð biscop adrifen wæs of his biscopscire
& longe geond monige stowe ferende wæs, & he Rome gesohte & eft
hwearf to Breotone.
 17.300.27. Ond þeah þe he for feondscipum þæs gemyndgedan
cyninges in his eðel oððe in his biscopscire onfongen beon ne meahte, ne
meahte he hwæðre from þære þegnunge beon bewered godspel to
lærenne.
 17.300.30. Ac he cerde to Suðseaxna mægðe, seo æfter
Contwarum suð & west belimpeð to Westseaxna gemære.
 17.300.31. Is þæs londes seofon þusendo, ond heo þære
tide þa gena hæðnum bigongum þeowdon.
 17.302.1. Þisse þeode se biscop Cristes geleafan word &
fulwihtebæþ þegnade.
 17.302.2. Wæs æðelwalh þære þeode cyning noht
micelre tide ær in Mercum gefulwad þurh Wulfheres lare & geornfulnisse
Mercna cyninges.
 17.302.4. Eac swelce þa he æt fulwihte bæðe onþwegen
wæs, him to godsuna onfeng, ond to tacne þære sibbe him twa mægðe
forgeaf, þæt is Wihte ealond & Meanware mægðe in Westseaxna
þeode.
 17.302.8. Wæs he se cyning swiðe gefeonde in þæs biscopes
cyme.
 17.302.8. Ond he ærest ealdormen þære mægðe &
cyninges þegnas mid þa halgan wyllan þwoh fulwihtes bæðes; ond
mæssepreostas Eappa & Peadda & Burghelm & Oidde þæt oðer
folc ge þa ge æfterfylgendre tide fulwadon.
 17.302.12. Seo quen þonne, þære noma wæs æbbe, in hire
mægðe, þæt is in Hwiccum, wæs gefulwad.
 17.302.13. Wæs heo Eanfriðes dohtor Eanheres broðor, þa
begen wæron Cristne mid heora folce.
 17.302.14. Ac eal seo mægð suðseaxna wæs unwis þæs
godcundan noman & geleafan.
 17.302.17. Wæs þær sum munuc of Scotta cynne, se wæs
Dicul haten; hæfde he medmicel mynster sum in þære stowe, þe is
nemned Bosanham.
 17.302.19. Wæs mid wuda & mid sæ ymbsald, & in
þæm wæron fif gebroðor oððe syxe in þearfendum life &
earmlecum Drihtne þeowiende.
 17.302.21. Ac nænig mon in þære mægðe ne heora lif
onhyrgan wolde ne heora lare gehyran.
 17.302.23. Ond þa Wilferð biscop in þære þeode godcunde
lare lærde, nales þæt an þætte from yrmðum ecre niðrunge, ac
swylce eac from þæm manfullan wæle hwilwendlicre forwyrde generede.
 17.302.25. Forþon þrym gearum ær his cyme in þa mægðe
þæt þær nænig regn in þæm stowum cwom; & þonon se
grimmesta hungor þæt folc wæs wæcende, & heo mid arleasre cwale
fylde wæron.
 17.302.28. Þæt is to tacne: secgað men, þætte oft
feowertig monna oðþe fiftig somed, þa ðe mid þy hungre gewæcte
wæron, þæt heo earmlice bi hondum noman & ealle ætgædre of
sæs ofre ut feollan, & woldon heo sylfe oðþe offyllan oðþe
adrencan.
 17.302.32. Ond þa þy sylfan dæge, ðe seo þeod Cristes
geleafan onfeng & fulwihte, þa astah & cwom smolt regn & micel
& genihtsum; & þa lond greowon & blostmedon, ond æfter cwom
god gear & wæstmbeorende.
 17.304.2. Ond swa awurpon þa aldan dysignesse & deofolgild
onscunedon, ond ealra heora heortan & lichoman wynsumedon in þone
lifgendan God; & þone ongeton, se ðe soð God is, ond þæt heo
seolfe wæron ge on þæm nearran godum, ge on þæm utteran mid
heofonlice gife gewelgade.
 17.304.6. Forðon se biscop, mid þy þe he in þa mægðe
cwom & swa micel wite hungres þær geseah, lærde he ða þæt
hie in fiscaðe him ondlifene sohton; forþon ðe æghwæðer ge sio
sæ ge hiora ea fiscum genyhtsumade.
 17.304.10. Ac sio ðeod þone cræft þæs fiscaþes ne
cuðe, nemne to ælum anum.
 17.304.11. Ða gesomnodon þa bisceopes men þa ælnet
æghwonan þe hie meahton, & sendon in ðone sæ.
 17.304.12. & seo godcunde giofu him gefultumade þæt hie
sona gefengon þreo hund fisca missenlicra cynna.
 17.304.13. Ond ða in þreo todældon: hundteontig hie sealdon
þearfum, hundteontig þæm ðe þa net ahton; hundteontig hy him selfum
to nytte dydon.
 17.304.16. Þære fremsumnesse se bisceop ealra hiora heortan in
his lufan gecerde: ond ðy neodlicor þurh his lare þa heofonlican god
gehyhton, þæs ðenunge hie ða hwilwendlican god namon & onfengon.
 17.304.20. Ðære tide æþelwalh se cyning geaf & sealde
ðæm arwyrðan bisceope Wilferþe seofon & hundeahtatig hida londes,
ðæs noma is Sylesea, þæt he meahte his men on gehabban þa þe mid
him wraccdon.
 17.304.23. Is sio stow æghwonan mid sæ ymbseald butan westan;
ðonan hit hafað ingang, swa micelre brædo swa mon mæge mid liðeran
geweorpan.
 17.304.25. Mid ðy he þa se bisceop þa stowe onfeng, þa
gestaþelode he þær mynster ond þæt to regollife gesette swiþust
of þam broðrum, þe he mid him brohte.
 17.304.27. Þæt git to dæge his æfterfylgend bisceopas
habbað & agon.
 17.304.28. Þenode se arwyrða bisceop Wilferð in ðæm
dælum ða bisceopðenunge arwyrðlice fif gear, þæt is oð
Ecgferþes deað þæs cyninges.
 17.304.30. Ond forðon him æþelwalh se cyning mid æhte
þære foresprecenan stowe ealle ða spede þe þær on wæron mid
lande ond mid monnum sealde & forgeaf, ond he ealle on Cristes geleafan
gesette & mid fulwihte bæþe aþwoh.
 17.306.1. Betwih ða twa & hundteontig & fiftig þara
manna esna ond menena gefulwade; & ealle ða swa swa he þurh fulwihte
from deofles ðeowdome gehælde, & eac swilce mennisce ðeowdome
onlesde & hie gefreode.
 17.306.5. Betwih þas ðing þa wæs cumende Ceadwalla mid
weorode Westseaxna æþeling, geong & from, þa he wreccea wæs, ond
ofsloh æþelwalh ðone cyning & þa mægþe mid grimme wæle
& herige ongebræc.
 17.306.8. Ac he wæs sona ðonon adrifen from ðæs cyninges
ealldormonnum Berhthune & Andhune, þa syððan þære mægþe
rice hæfdon.
 17.306.10. Þara se ærra wæs fram þam ylcan Ceadwala
ofslegen, þa he Westseaxna cyning wæs, & þa mægþe mid hefigran
þeowdome gehnægde.
 17.306.12. Swylce eac Ine, se ðe æfter Ceadwalan to rice feng,
gelicre geswencednesse monigra geara tide þa mægþe yfelade.
 17.306.13. For þære wisan wæs geworden þæt eallre
þære tide hi agenne bysceop habban ne mihton.
 17.306.15. Ac þa Willferð bysceop wæs eft ham gelaðad,
heora se æresta bisceop, syððan hie Westseaxna bysceopum underþeodde
wæron, þa þe wæron on Wintaceastre.
 18.306.18. Æfter þon þa þe Ceadwala wæs gemægenad
& gestrongod on Westseaxna rice, þa geeode he eac & onfeng Wiht
þæt ealond, þæt eal wæs oð þa tid deofolgildum geseald.
 18.306.20. Ond he gelice þy troiscan wæle ealle þa
londbigengan wolde utamærian & his agenra leoda monnum gesettan.
 18.306.22. Secgað men, þæt he eac wære mid gehate hine
seolfne bindende þeah þe he ða gena in Criste ne wære eft acenned
þurh fulwihtes bæð, þæt gif he þæt ealond gegan meahte,
þæt he his þone feorðan dæl & þære herehyðe for Gode
gesealde.
 18.306.25. & he þæt swa gelæste, þæt þone dæl
he Wilferðe biscope for Gode gesealde to brucenne, se in þa tid of his
þeode þider cwom & þær ondweard wæs.
 18.306.28. Is þæs ilcan ealondes gemet æfter Ongolcynnes
eahte twelf hund hida.
 18.306.29. & he þa þam biscope gesealde in æht þreo
hund hida, & þær eahta to.
 18.306.30. Ond he þa þone dæl, þe he onfeng, bebead sumum
his preosta, þæs noma wæs Berhtwini, se wæs his sweostor sunu.
 18.308.2. Ond he sealde him mæssepreost, þæs noma wæs
Hiddila, se eallum þæm þa ðe woldon gehælde beon Godes word &
fulwihte bæð þegnode.
 18.308.5. Nis þonne no to forswigienne, ðætte in fruman þa
ðe of þam ilcan ealonde þurh geleafan gehælde wæron, twegen
cynelice cneohtas þa mid synderlicre Godes gife wæron gesigefæste, þa
wæron Aarwaldes broðor þæs ealondes cyninges.
 18.308.8. Ða Ceadwalla se cyning mid þy here in þæt ealond
for, þa flugon þa cneohtas ut of þæm ealonde, & wæron
gelædde in þa neahmægðe, seo is gecegd Eota lond, in sume stowe seo
is nemned æt Stane.
 18.308.11. Woldon heo & wendon, þæt heo þær meahton
deagle & beholene beon from onsyne þæs unholdan cyninges.
 18.308.13. Him ða wæron heo þær gemeldode; & se
cyning heo ofslean het.
 18.308.14. Ða þæt þa gehyrde sum abbud &
mæssepreost, þæs noma wæs Cyneberht, se hæfde þonon noht feor
sum mynster in þære stowe, þe is geceged Hreodford, þa cwom he to
þæm cyninge, se ða in þæm ilcan dælum deagollice læcnod
wæs from his wundum, þa ðe him gedonne wæron, þa he feaht &
wonn on Wiht ðæt ealond.
 18.308.19. Ond hine bæd, gif þa cneohtas aninga ofslegene beon
sceoldon, þæt he him alefde & forgefe, þæt he moste heo
gelæran in þa gerynu þæs cristnan geleafan.
 18.308.20. Þa forgef se cyning him þæt & alefde.
 18.308.22. Ond he ða heo intimbrede & gelærde mid
soðfæstnesse worde & mid fulwihtes bæðe heo from synnum aðwoh:
& heo gewisse gedyde & gelærde bi ingonge þæs ecan rices.
 18.308.24. Ond se quellere him oferstod: & heo sona unforhte
& bliðe underhnigon þone wilwendlecan deað, þurh þone heo ne
tweodon ferende beon to þæm ecan rice heora sawla.
 18.308.28. Ono þisse endebyrdnesse, æfter þon þe ealle
Breotone mægðe Cristes geleafan onfengon, onfeng eac Wiht þæt
ealond.
 18.308.29. Hwæðre in þæm nænig for ermþo þære
utlecan underþeodnesse onfeng biscoplicre þegnunge had ær Daniele, se
þa wæs Westseaxna biscop.
 18.308.32. Is þis ealond geseted ongegn midle Suðseaxna &
Westseaxna; is sæ betweoh geseted þreora mila brad, se is gecegd
Soluente.
 18.308.34. In þæm sæ beoð twegen sæflodas, þa ðe
ymb Breotone of þæm ungeendedan norðgarsecge becumað & astigað:
& dæghwamlice him betweoh feohtende ongen cumað, & geendade þy
compe in þone sæ eft togotene hweorfað, þonon heo ær cwomon.
 19.310.3. Þissum tidum gehyrde Theodor biscop þone geleafan
þære cirican Constantinopoli þurh gedwolan Euticetis swiðe gedrefde
beon.
 19.310.5. Ond he ða wilnade, þæt he Ongolþeode cirican,
þæm he ða fore wæs, from þisses gemetes woole clæne awunade.
 19.310.6. Ond gesomnedum þreate arwyrðra biscopa & monigra
lareowa on syndrige frægn & ascode, hwylces geleafan heo wæren; ond
mid anmodre geþafunge ealra heo on rehtum geleafan gemette.
 19.310.10. & þeosne geleafan he gemde bebeodan &
gefæstnian mid seonoðlecum stafum to intimbernesse & to gemynde þara
æfterfylgendra.
 19.310.11. Þara stafa & gewrites is þes fruma.
 19.310.13. <foreign>In nomine Domini nostri Ihesu Cristi Saluatoris:</foreign> in
noman usses Drihtnes Hælendes Cristes, ricsiendum ussum þam arfæstan
hlafordum Ecgfriðe Norðanhymbra cyninge þy tegðan gere his rices, under
þæm fiftegðan dæge <foreign>Kalendarum Octobris</foreign>, þy eahteðan indictione,
ond æðelrede Mercna cyninge þy syxtan geare his riices, & Ealdulfe
Eastengla cyninge þy seofonteogeðan geare his rices, ond Hlothere Contwara
cyninge his rices þy seofeðan geare; foresittendum Theodore mid Godes gife
ærcebiscope Breotone ealondes & Contwara burge ceastre; ætgædre
mid hine sittendum oðrum biscopum Breotone ealondes arwyrðum werum; ond
foregesettum þæm swiðe halgum godspellum in þære stowe, þe is
nemned Hæðfeld; ætgædre we wæron smeagende rehtne geleafan &
rehtwuldriende.
 19.310.25. We asetton, swa swa usser Drihten Hælende Crist in
menniscum lichoman sealde his discipulum, ða ðe hine ondweardlice gesegon
& gehyrdon his word.
 19.310.27. Ond he sealde haligra fædra herebeacen, <foreign>id est
Credo;</foreign> ond gemænelice ealle halige & ealle seonoðas & ealle
þreat gecorenra lareowa þære rehtgelefdan cirican.
 19.310.30. Ðas we seondon arfæstlice fylgende &
rihtwuldriende; æfter heora lare þa ðe wæron godcundlice inbryrde,
geþwærelice we gelyfað ondettende.
 19.312.2. Ond we ondettað æfter halgum fædrum swæslice
& soðlice, Fæder & Sunu & Haligne Gast, þrignisse in Annisse
efenspedelice, ond Annesse in þære þrignesse, þæt is ænne God in
þreom astondnessum oðþo hadum efenspedelecum efenlices wuldres &
aare.
 19.312.6. Ond þisses gemetes men æfter setton &
spræcon, þa ðe belumpon to ondetnesse rihtes geleafan.
 19.312.8. & þas swelce eac toætecte se halga seonoð his
stafum: We onfengon þa halgan fif seonoðas & þa rehtgelefdan eadigra
fædra & Gode ondfengra: þæt is ða ðe in Nicena gesomnade
wæron, þreo hund biscopa & eahtatyne wið þæm arleasum Arreum
eretici & his lare; ond in Constantinopoli wæron gesomnade hundteontig
& fiftig biscopa wið wedenheortnisse Macedones & Eodoxæ &
heora lare; ond in Efessum tu hundteontig biscopa wið þone wyrrestan
Nestorium & his lare; ond in Calcidone syx hund biscopa & þritig
wið Eotycem & Nestorium & his lare; ond eft in Constantinopoli se
fifta seonoð wæs gesomnad, in Iustinianes tide þæs geongran caseres,
wið þeodorum & Theodoreti & Iiba þæm ereticum & heora
larum.
 19.312.19. Ond we onfengon eac þone seonoð, se wæs geworden
in Rome byrig in Martinus tiide þæs eadgan papan, þy nigoðan gere
Constantines rice þæs arfæstan caseres.
 19.312.22. Ond we wuldriað usserne Drihten Hælendne Crist, swa
swa þas wuldredon, noht toætecende oðþe onweg ateonde þæs þe
heo wuldredon.
 19.312.24. Ond we amænsumiað mid heortum & mid muðe,
þa ðe heo amænsumedon: ond þa ðe heo onfengon, we eac swelce
onfoð, wuldriende God Fæder butan fruman, & his Sunu þone acennedan
of Fæder, acennedne ær worulde, & Haligne Gast forðleorendne of
Fæder & Suna unasecgendlice, swa swa þa bodedon & lærdon, þa
ðe we bufan gemyndgodon, þa halgan apostole & witgan & lareowas.
 19.312.29. Ond we ealle mid Cristes rode tacne fæstnodon &
underwreoton, we þa ðe asetton þone allican geleafan & þone rihtan
mid Theodore ærcebiscope.
 20.314.1. Wæs eac swylce in þæm seonoðe, &
ætgædre trymede þa domas þæs ilcan geleafan se arwyrða wer
Iohannes, Sancte Petre cirican þæs apostolis heahsongere & abbud
Sancte Martines mynstres, se neowan cwom from Rome þurh hæse Agothones
þæs papan.
 20.314.4. Wæs him latteow se arwyrða abbud, þe mon heht
Benedictus.
 20.314.5. Mid þy se ilca Benedictus mynster getimbrode in
Breotone in are Sancte Petres þæs aldorapostoles in þære stowe, þe
mon hateð æt Wiramuþan, þa cwom he to Roome mid his efnwyrhtan &
geferan þæs ilcan weorces Ceolferð, se æfter him þæs ilcan
mynstres abbud wæs.
 20.314.10. Wæs his gewuna, þæt he eac oft ær on
þære fore wæs.
 20.314.10. Ond he arwyrðlice from þære eadgan gemynde
Agothones þæs papan onfongen wæs.
 20.314.12. Ond he bæd & onfeng in trymnesse þæs
mynstres freodomes from him, þe he geworhte, priuilegium of þære
apostolican aldorlicnesse getrymede, æfter þon þe he wisse þæt
Ecgfriþes willa wæs þæs cyninges ond his leafnes wæs.
 20.314.15. Forþon þe him þa londare forgeaf & sealde,
þe he þæt mynster on getimbrade.
 20.314.17. Þa onfeng he eac þone foresprecenan abbud Iohannem
& in Breotone gelædde, þæt he sceolde in his mynstre þone song
læran to twelf monþum, þe he æt Sancte Petre geleornade.
 20.314.19. Þa dyde he Iohannes, swa þæs papan bebod wæs;
endebyrdnesse & þeaw þæs songes cwicre stæfne þæs
foresprecenan mynstres sangeras lærde.
 20.314.22. & þa þe se hring ealles geares in weorðunge
symbeldaga abædde, eac swilce stafum awrat & on bec gesette, seo in
þam ilcan mynstre oð þis is gehealden, ond from monegum siððan oft
gehwider emb writen wæs.
 20.314.26. Swylce he Iohannes eac oðer bebod from þæm
apostolican papan onfeng, þæt he þæt sceolde geornlice gewitan &
geleornian, hwylces geleafan Ongolcynnes cirice wære, & him þæt
gesægde, þonne he eft to Rome hwurfe.
 20.314.29. For þære wisan wæs se seonoð gesomnad in
Breotone, þe we ær sægdon.
 20.314.30. & þa wæs gemeted in eallum ungewemmed geleafa
& riht; ond him wæs seald seo bysen on gewrite þæs seonoðes,
þæt he sceolde to Rome lædan.
 20.314.32. Þa he þa wæs to his ylde hweorfende, þa
æfter medmiclum fæce þæs þe he sæ oferfaren hæfde, þa
wæs he gehrinen mid untrymnesse & forðferde.
 20.316.3. & his lichoma from his freondum & for Sancte
Martines lufan wæs to Turnan gelæded, & þær arwyrðlice
bebyrged in þæm mynstre, þe he fore wæs in abbuddome.
 20.316.5. Ond þeah þe he in þam siðfæte forðferde,
nohte þon læs seo bysen þæs rihtan geleafan Ongelcirican to Rome
gelæded wæs, ond from þæm apostolican papan & allum, þe þe
hine gehyrdon oðþe reordan, þancwyrðlice wæs onfongen.
 21.316.9. Onfeng Ecgfrið se cyning gemæccan & wif,
þære noma wæs æðeldryð, Annan dohtor Eastengal cyninges,
þæs we oft ær gemyndgodon.
 21.316.11. Wæs se mon god & æfest, & þurh eal ge on
mode ge on dædum æðele.
 21.316.12. Brohte heo ær oðer wer him to wife Suðgyrwa
aldormon, þæs noma wæs Tondberht; ac æfter medmiclum fæce,
þæs þe he hy to wife onfeng, he forðferde.
 21.316.15. Þa wæs heo seald & forgifen þæm
foresprecenan cyninge.
 21.316.15. Þæs gemanan myd þy heo wæs twelf winter
brucende, hwæðre heo mid ecre onwalhnesse mægðhades wuldorlice
awunade; swa swa me seolfum frinendum, mid þy sumum monnum cwom in tweon
hwæðer hit swa wære, þa þære eadgan gemynde Wilferþ biscop
sægde; & cwæð, þæt he wære se cuðesta geweota hire
clænnisse & hire mægðhades, to ðon þætte Ecgfrið se cyning
him geheht ge lond ge micel feoh to gesyllenne, gif he ða cwene gesponan
& gelæran meahte, þæt heo brucan wolde his gesynscypes; forþon he
geare wiste þæt heo nænigne wæpnedmon ma lufade þonne hine.
 21.316.26. Nis þæt to geortrywanne, þæt in usse eldo
þæt beon meahte, þætte forðgongendre eldo oft geworden getreow
spell cyðað & secgað, þurh anes Drihtnes gife & þæs ilcan,
se ðe hine gehatende wæs mid us eac wunian aa oð weorulde ende.
 21.316.29. Wæs eac swelce þæs godcundan wundres sweotol
tacnung, þæt þære ilcan fæmnan lichoma bebyrged brosnian ne
meahte, þæt heo from werlicre hrinenesse ungewemmed awunade.
 21.318.2. Bæd heo swiðe longe þone cyning, þæt heo
moste weoruldsorge & gemænne forlætan, & heo forlete in mynstre
þæm soðan cyninge Criste þeowian.
 21.318.4. Þæt heo þa æt nehstan ma þurhteah, ða eode
heo in æbban mynster þære abbudissan, seo wæs Ecgfriðes faðe
þæs cyninges; þæt is geseted in þære stowe, þe mon nemneð
Coludis byrig.
 21.318.7. & heo þær haligrefte onfeng & Godes
þeowhade from þæm foresprecenan biscope Wilferðe.
 21.318.9. Þa wæs emb an ger æfter þissum þæt heo
wæs abbudisse geworden, in þæm þeodlonde þe is geceged Elige,
þær heo mynster getimbrode Gode wilsumra fæmnena.
 21.318.11. & heo fæmne monigra modor ongon beon, ge mid
bysenum heofonlices lifes ge eac mid monungum.
 21.318.14. Secgað men be hire, seoðþan heo mynster gesohte,
þæt heo næfre linnum hræglum brucan wolde ac wyllenum.
 21.318.15. Ond seldon in hatum baðum heo baðian wolde, buton
þam hyhstan symbelnessum & tidum æt Eastran & æt Pentecosten
& þy twelftan dege ofer Geochol.
 21.318.18. & þonne heo ærest þurh hire þegnunge &
hire þinenna þa oðre Cristes þeowas, þa ðe þær wæron, &
onþwegne, þonne wolde heo ealra nyhst hy baþian & þwean.
 21.318.20. & seldon, buton maran symbelnessum & tidum
oðþe maran nydþearfe, ma þonne æne siðe on dæge þæt heo
wolde mete þycgan.
 21.318.22. & symle, gif hire hefigre untrymnesse ne bewere, of
þære tide uhtsanges oð hluttorne dæg in cirican in halgum gebedum
stod.
 21.318.24. Sume men eac swylce sægdon, þæt heo þurh
witedomes gast þa adle forecwæde, þe heo on forðferde; ond swelce eac
þara Godes þeawa rim, þa ðe of heora mynstre of middangearde wæron
to geleorenne, þæt heo sweotolice eallum cyðde.
 21.318.28. Þa geleorde heo to Drihtne on middum hire hiwum
æfter seofon gearum, þæs þe heo abbudessan had onfeng.
 21.318.30. Ond þa, gelice swa swa heo bebead, nales in oðre
stowe butan in middum hire hiwum æfter endebyrdnesse, þe heo geleorde, in
treowenre þryh wæs bebyrged.
 21.318.33. Þa feng æfter hire in þa þegnunge abbudissan
Seaxburh hire sweostor, þa hæfde to wife ærconbyrht Contwara cyning.
 21.318.34. Ond mid þy æðeldryð wæs syxtyne gear
bebyrged, þa licode þære abbudissan hire mægan, þæt heo hire
ban up adyde & in neowe þruh gesette & in circan gedyde.
 21.320.3. Þa heht heo sume broðor faran & þone stan
secan, þæt mon meahte þa ðruh of geheawan & gewyrcan.
 21.320.5. Þa eodon heo in scip, forþon Elia lond is æghwonan
mid wætrum & mid fennum ymbseald, ne hit micele stanas hafað.
 21.320.7. Þa cwomon heo to sumre ceastre gehrorenre noht feor
þonon, seo is on Englisc Grantacester geceged.
 21.320.8. & heo sona gemetton bi þære ceastre wallum
þruh of hwitum stane fægere geworhte, & seo wæs swilce eac
gerisenlice gehleodad mid gelice stane.
 21.320.11. Þa ongeton heo sona, þæt heora ærende wæs
& heora siðfæt from Drihtne seolfum gehradod & gesyndgad; &
heo þæs Gode þanc sægdon, & þa þruh to þæm mynstre
gelæddon.
 21.320.14. Mid þy þa se lichoma þære halgan fæmnan
& þære Cristes bryde openre þære byrgenne wæs forð on leoht
gelæded, þa wæs he gemeted swa ungebrosnad & swa ungewemmed, swa
heo þy ylcan dæge forðfered & bebyrged wære; swa swa se
foresprecena biscop Wilferð & monige oðre, þa ðe hit cuðon,
cyðdon & sægdon.
 21.320.19. Ac hwæðre cuðran gewitnesse Cyneferð læce,
se æt hire wæs, þa heo forðferde & eft þa hire lichoman mon of
byrgenne uphof.
 21.320.21. Wæs his gewuna þæt he sægde, þa heo untrumu
wæs, þæt heo hæfde micelne swile on hire sweoran.
 21.320.22. Þa heht me mon, cwæð he, þæt ic þone swile
gesticade, þætte seo sceðþende wæte ut fleowe, seo þær in
wæs.
 21.320.24. Mid þy ic þæt þa dyde, þa wæs heo gesegen
þurh twegen dagas, þæt hire leohtor & wel wære, swa þætte
monige tealdon, þæt heo gehæled beon meahte from þære
untrymnesse.
 21.320.27. Þa þy þriddan dæge heo wæs eft hefigad mid
þæm ærrum sarum, & sona wæs gerisen & genumen of
middangearde, & eal þæt sar & þone deað mid ecre hælo &
liife onwænde.
 21.320.30. Mid þy þa æfter swa monegum gearum hire lichoma
wæs of byrgenne up ahæfen, þa aþenedon heo & aslogon geteld ofer,
& eal seo gesomnung broðra & sweostra on twa healfe singende
ymbstodon.
 21.320.33. Ond seo abbudisse in þæt geteld eode & fea
monna mid heo, þæt heo þa ban woldon up adon & inþwean &
gefeormian æfter monna gewunan.
 21.322.2. Þa semninga gehyrdon we þa abbudissan inne hludre
stefne cleopian: Seo wuldor, cwæð heo, Drihtnes noman.
 21.322.4. Ða æfter medmiclum fæce þa cleopode me mon
& cegde in.
 21.322.5. Onwreogon þa duru þæs geteldes; þa geseah ic
lichoman þære halgan Godes fæmnan up ahefenne of byrgenne & on
bedde gesetedne: & wæs slæpendum men gelicra þonne deadum.
 21.322.8. Þa onwreogon heo eac hire ondwlitan & eowdon me
ða wunde þæs snides, þe ic geo ær dyde.
 21.322.9. Ða wæs heo fæstlice gehalad, þætte
wundorlice gemete for openre wunde & geoniendre, mid þa heo bebyrged
wæs, þa seo þynneste dolgswæð & seo læsseste æteawde; ge
eac ealle þa scytan, þe se lichoma mid bewunden wæs, swa onwalge &
swa neowe & swa clæne æteawdon, swa swa þy seolfan dæge hire
þæm clænum leomum ymbseald wæron.
 21.322.15. Secgað eac men, þa heo þrycced wæs &
swenced mid swile & sare hire swiran, þæt heo wære swiðe
lustfulliende þisse untrymnesse cynne, & heo gewunalice cwæde oft: Ic
wat cuðlice, þæt ic be gewyrhtum on minum sweoran bere þa byrðenne
þisse aðle & þisse untrymnesse, in þæm ic gemon mec geo beran,
þa ic geong wæs, þa iidlan byrðenne gyldenra sigila.
 21.322.20. Ond ic gelyfo, þætte me forðon seo uplice
arfæstnis wolde mec hefigade beon mid sare mines sweoran, þæt ic swa
wære onlesed þære scylde þære swiðe idlan leasnisse, mid þy me
nu for golde & for gimmum of swiran forðhlifað seo readnis & bryne
þæs swiles & wærces.
 21.322.25. Hwæt þa gelomp mid þa gehrinenisse þara ilcena
gegyrelena, þe mon of hire lichoman dyde, þætte deofulseoce men &
monige oðerre untrymnesse oft gehælde wæron.
 21.322.27. Swelce eac seo þruh, in þære heo ærest
bebyrged wæs, monegum monna, þe heora eagan sargedon & hefigodon,
wearð to hælo, þonne heo heora heafod & heora eagan to onheldon
& him to gebædon: & sona seo ungescrepnes þæs sares &
þære hefignesse from heora eagan gewat.
 21.322.31. Ono hwæt heo þa þwogon & baðodon þone
lichoman þære halgan fæmnan, & mid neowum hræglum gegyredon
& in cirican bæron & in þa stænenan þruh gesetton, þe
ðyder gelæded wæs; & þær nu gena oð þisne ondweardan
dæg in micelre arwyrðnesse is hæfd.
 21.324.1. Wæs þæt eac micel wundor, þæt seo þruh
wæs swa gescrepe þære fæmnan lichoman gemeted, swa swa heo
synderlice hire gegearwad wære.
 21.324.3. Swelce eac seo heafodstow wundorcræftiglice geworht
& gescrepelice geheowod æteowde to þam gemete hire heafdes.
 21.324.6. Is Elia lond in Eastengla mægðe huhugu syx hund hida
in ealondes gelicnesse.
 21.324.7. Is eal, swa swa we cwædon, mid fenne & mid
wætre ymbsald: ond mid genihtsumnesse ælo, þa ðe in þæm ilcan
fennum fongne beoð, hit noman onfeng.
 21.324.9. Þær wilnode mynster habban seo gemyndgode Cristes
þeowe, forðon heo of þære ylcan mægðe Eastengla lichoman frymþe
lædde, swa swa we foresprecende wæron.
 22.324.13. Þy nigoðan geare Ecgfriðes rices þæs cyninges
wæs geþeoded & ongunnen hefig gewinn & micel gefeoht betweoh hine
& æþelred Mercna cyning.
 22.324.15. Þa wæs ofslegen in þæm gefeohte be Treontan
þære ea ælfwine Ecgfriðes broðor þæs cyninges, geong
æðeling eahtatynewintre.
 22.324.17. Se wæs swiðe lufiendlic & leof
æghwæðerre þeode, forðon þe his sweostor, seo wæs Osþryð
haten, hæfde æðelred Mercna cyning him to wife.
 22.324.19. Mid þy þa grimran gefeohtes & lengran
feondscipes ontimber betweoh þa reðan cyningas & þa folc wæs
gesegen up cumende, þa ðeodor Gode se leofa biscop mid godcunde gife &
fultume mid his halwendre trymenesse & lare þa ongunnon bernisse swa
micelre frecernisse allinga adwæscte, to ðon þæt he gesibbode þa
cyningas betweohn & þa folc, þætte næniges monnes feorh to lose
wearð, ne mara blodgyte wæs for þæm ofslegenan cyninges breðer; ac
he mid fea wið hine geþingade, þæt heora sib wæs.
 22.324.27. Ðære sibbe wære micelre tide æfter ðon
betweoh þa ilcan cyningas & heora rice awunedon.
 23.326.1. In þæm foresprecenan gefeohte, þa ælfwine
þæs cyninges broðor ofslegen wæs, wæs sum gemyndelic wise
geworden, seo nis to forswigienne, ac heo brycað monigra hælo, gif heo
asægd bið.
 23.326.3. Wæs þær ofslegen in þæm gefeohte betweoh
oðere sum geong cyninges þegn Ecgfriðes, þæs noma wæs Imma.
 23.326.5. Mid þy he þa þy dæge ond þære
æfterfylgendan nihte betweoh þara oðerra ofslegenra lic geliic deadum
læg, ða æt nyhstan onfeng he gaste & wearð geedwerped & up
asæt & seolfa his wunde wrað, swa swa he meahte.
 23.326.9. Ond æfter þon he hine gereste medmicel fæc, ða
ahof hine up & ongan aweggan, gif he hwær ænigne freond metan meahte,
þe his gymenne dyde & his wunda læcnian wolde.
 23.326.11. Þa he ða þæt dyde, þa wæs he gemeted &
genumen from þæm monnum þæs feondlecan weorodes; & þa læddon
hine to heora hlaforde, þæt wæs æðelredes gesiið þæs
cyninges.
 23.326.14. Þa frægn hine se, hwæt he wære, þa ondred
he ondettan, þæt he cyninges þegn wære, ac sæde, þæt he
folclic mon wære & þearfende & gewiifad hæfde; & þætte
he forðon in þa fyrd cwome, þæt he sceolde cyninges þegnum heora
ondlifen & mete lædan mid heora heafodgemæccum.
 23.326.19. Þa onfeng se gesiið hine & his gyman dyde &
his wunde het læcnian.
 23.326.20. Þa he ða ongon trumian & haligan, þa bebead he
þæt hine mon gebunde, þy læs he on niht onweg fluge &
bestæle.
 23.326.21. Þa ne meahte hine mon gebindan; forðon sona þæs
þe heo onweg eodon, þa ðe hine bundon, þonne toslupon ða bendas &
tolesde wæron.
 23.326.25. Hæfde he agenne broðor mæssepreost, þæs
noma wæs Tuna, se wæs abbud in þæm mynstre & in þære
ceastre, seo nu oð þis is nemned from his noman Tunnanceaster.
 23.326.27. Mid þy he hine hyrde in þæm gefeohte ofslegenne,
þa cwom he & sohte in þæm wæle his lic, hwæðer he hit findan
meahte.
 23.326.29. Þa funde he oðerne þurh eal þing him þone
gelicestan, þa tealde he þæt he hit wære.
 23.326.30. Bær hine þa to his mynstre, & arlice bebyrgde:
ond fore alysnesse his sawle gelomlice mæssesong dyde.
 23.328.1. Þære mærsunge wæs geworden, þæt ic ær
cwæð, þæt hine nænig mon meahte gebindan, ac sona instæpe þa
bendas toslupon, & he onlysed wæs.
 23.328.4. Betweoh þa þing þa eac se gesiþ, se ðe hine
hæfde, ongon wundrian & hine frignan, for hwon hine mon gebindan ne
meahte.
 23.328.6. Ond hine ascode hwæðer he ða alysendlecan rune
cuðe, & þa stafas mid him awritene hæfde, be swylcum men leas spel
secgað & spreocað, þæt hine mon forþon gebindan ne meahte.
 23.328.8. Þa ondswarede he þæt he noht swylcra cræfta ne
cuðe.
 23.328.9. Ac ic hæbbe, cwæð he, in minre mægðe minne
broðor mæssepreost; ond ic wat, þæt he mec ofslegene talað &
for mec gelomlice mæssan deð.
 23.328.11. & gif ic nu in oðrum life wære, þonne wære
min sawl þær þurh his þingunge from þæm ecum bendum & witum
onlysed.
 23.328.13. Mid þy he ða hwylce hugu tid mid þone gesiið
hæfd wæs, þa ongeton hy, þa hine geornlecor sceawodon, of his
ondwlitan & on gebærum & eac swylce on his wordum, þæt he ne
wæs of þearfendum folce, swa swa he sægde, ac þæt he wæs
æðele strynde.
 23.328.17. Þa gecegde se gesið hine deagollice to him; frægn
hine þa geornlice, hwonon he wære; ond him wæs gehatende, þæt he
him noht laðes ne yfeles gedon wolde, gif he him þæt hluttorlice
gecyþan wolde, hwæt he wære.
 23.328.21. Þa dyde he swa: ondette him & sægde, þæt
he wære cyninges þegn.
 23.328.22. Þa ondswarede he him & cwæð: þurh syndrige
þine ondsware ic onget & oncneow, þæt þu ne wære swa folclic
mon swa ðu sægdest.
 23.328.24. Ond ic þe nu secge, þæt þu eart wið mec
deaþe scyldig, forþon ealle mine broðor & mine magas in þæm
gefeohte wæron ofslegene.
 23.328.26. Ond hwæðre ic þec ne wille ofslean, þy læs
ic min gehat & mine treowe forleose.
 23.328.28. Þa he fullice getrumad wæs, þa bebohte he hine in
Lundenne to sumum Frysan.
 23.328.29. Þa wolde se hine bindan, ac he ne from him, ne ða he
þyder læded wæs, meahte ænige þinga gebunden beon, þeah þe his
feond hine onsette oðer benda cyn ond eft oðer: & oftost his bendas
toslupon & onlesde wæron from underntide, þonne mon mæssan oftost
singeð.
 23.328.33. Þa þa ðæt þa geseah se ðe hine gebohte,
þæt he mid bendum ne meahte gehearðrod beon, forgef him þa lyfnesse,
þæt he moste mid feo hine alysan, gif he meahte.
 23.330.1. & he him aðas sealde, þæt he hine eft gesohte
oðþe his feoh him onsende.
 23.330.2. Þa cwom he to Cent to Hlothere þæm cyninge, se
wæs sweostor sunu æðeldryðe þære cwene, bi þære bufan
sægd wæs, forðon he geo þære ilcan cwene þegn wæs.
 23.330.5. Bæd hine ða, þæt he him þæt weorð his
alesnesse gesealde; & he him getiðade, & his hlaforde for hine
onsende, swa swa he geheht.
 23.330.8. & he þa æfter þissum wæs hweorfende to his
eðle; & to his breðer becwom, ond him eal æfter endebyrdnesse
sægde, ge hwylce wiðerwordnesse ge eft hwylce frofre in þæm
wiðerwordnissum hine becwom.
 23.330.11. Ond he gecneow þurh his geseagone, þætte þæm
tidum swiðust þa bende onlesde wæron, þæm þe for hine þa
symbelnesse mæssena mærsode wæron.
 23.330.13. Ge eac feola oðerra gescrepa & gesynta, ða þe
him taltriendum gelumpon, þurh þa broðorlican þingunge & þurh lac
þære halwendan onsægdnesse he oncneow & ongeat heofon lice him
forgifen weosan.
 23.330.16. Ond monige men þa ðe þas þing gehyrdon secgan
from þæm forsprecenan were, wæron bærnde in geleafan & in
arfæstnisse willan to gebiddenne ge ælmessan to sellenne ge Gode
asægdnesse to beranne þæs halgan laces, fore generednisse heora freonda
þara ðe of weorulde geleordon.
 23.330.20. Forþon heo ongeton, þæt seo halwende onsægdnis
to ecre alysnesse swiðade & fromade ge lichoman ge sawle.
 23.330.22. Ðis spel me sume þara sægdon, þa ðe hit from
þæm seolfan were gehyrdon, in þæm hit geworden wæs.
 23.330.24. Ond ic hit forþon hluttorlice & untweondlice
gelyfde þæm cyriclecan stære to geþeodenne & in to gesettenne.
 24.330.26. Wæs ymb syx hund wintra & hundeahtatig from
þære Drihtenlecan menniscnesse, þætte seo æfeste Cristes þeowe
Hild abbudisse þæs mynstres, þe is cweden Streoneshealh, swa swa we
beforan sægdon, æfter monegum heofonlecum dædum, þe heo on eorðan
dyde, to onfonne þæs heofonlecan lifes mede ond heo of eorðan alæded
leorde þy fifteogeþan dæge <foreign>Kalendarum Decembrium</foreign>, mid þy heo
hæfde syx & syxti wintra.
 24.330.32. Þæm wintrum todældum efenlice dæle, þreo
& þritig þæm ærestum heo æðelice gefylde in weoruldhade
drohtiende; ond efn fela þa æfterfylgendan in munclife heo æðelicor
Drihtne gehalgode.
 24.332.3. Wæs heo eac swylce æðele in woruldgebyrdum,
þæt heo wæs þæs cyninges Eadwines neafan dohtor, se wæs Hereric
haten.
 24.332.5. Mid þy cyninge he to bodunge & to lare þæs
eadgan gemynde Paulinus þæs ærestan biscopes Norþanhymbra Cristes
geleafan & geryno onfeng, & þone unwemne geheold, oð þæs he
geearnode, þæt he to his gesihðe becwom.
 24.332.9. Þa heo þa Hild woruldhad forlet & Gode anum
geteode þeowigan, þa gewat heo in Eastengla mægðe, forþon heo wæs
þæs cyninges mæge: willade þonon, gif heo meahte, þæt heo wolde
hire eðel forlætan & eal, þæt heo for worulde hæfde, &
wolde cuman in Gallia rice & in Caale þæm mynstre in elþeodignesse
fore Drihtne lifigean, þæt heo þy eað meahte þæt ece eðel in
heofonum geearnigean.
 24.332.14. Forþon þe in þæm ilcan mynstre hire sweostor
Hereswið, seo wæs Aldwulfes modor Eastengla cyninges, regollicum
þeodscipum underþeoded in þa tid baad þone ecan sige.
 24.332.17. Þær bysene heo wæs inhyrgende in foresetenesse
elþeodgunge, & eal ger in þære foresprecenan mægðe Eastengla
hæfd wæs, oð þæt heo eft from Aidane þæm biscope wæs ham
gelaðad & gesponen.
 24.332.20. Þa onfeng heo anes heowscipes stowe to norðdæle
Wiire þære ea, & þær efenlice an ger munuclif dyde mid feawum
hire geferum.
 24.332.22. Æfter þissum heo wæs geworden abbudisse in
þæm mynstre þe is geceged Heoroteae.
 24.332.23. Þæt mynster wæs geworden & getimbred noht
micle ær from Hegiu þære æfestan Cristes þeowe, seo ærest
wiifa is sægd in Norðanhymbra mægðe, þæt heo munuchade &
haligryfte onfenge þurh halgunge Aidanes þæs biscopes.
 24.332.27. Ac heo nales æfter micelre tide, þæs þæ
þæt mynster getimbred wæs, gewat to þære ceastre, þe in Englisc
is gehaten Kwelcaceaster, & hire wiic asette, þæt heo Gode inlifde.
 24.332.29. Þa feng to þæs mynstres gerece Hild seo Cristes
þeowe, & heo þæt sona mid regollice life gesette &
geendebyrdade, swa swa heo æt gelærdum wæpnedmonnum geleornian
meahte.
 24.332.32. Forðon Aidan se biscop & monige oðere æfeste
weras & gode, þa ðe heo cuðan, for hire snytro & wiisdome &
for lufan þæs godcundan þeowdomes heo gelomlice neosodon & sohton;
& heo georne lufodon & heo eornlice tydon & lærdon.
 24.334.3. Mid þy heo þa feola geara þissum mynstre in
regollices lifes lare swiðe geornful fore wæs, ða gelomp, þæt heo
onfeng mynster to timbrenne & to endebyrdienne in stowe, seo is geceged
Strineshalg; & heo þæt weorc, þe hire þa to geðeoded wæs,
unaswundenlice gefylde.
 24.334.7. Forþon þa seolfan, þe ær þæt mynster
heoldon & rehton, heo mid þeodscipum regollices lifes insette &
trymede.
 24.334.8. & heo eac swylce þær soðfæstnesse &
arfæstnesse & clænnesse & oðerra gastlicra mægena gehæld
ond swiþost sibbe & Godes lufan geornlice lærde, þætte in bisene
þære frymþelecan ciricean nænig þær welig wæs ne nænig
wædla; ac eallum wæron eal gemæno, & noht agnes ængum gesegen
wæs.
 24.334.13. Wæs heo swa micelre snytro & wisdomes, þætte
nales þæt an þætte þa mættran men ymb heora nydþearfnisse
wæron, ac eac swylce cyningas & ealdormen oft from hire geþeaht &
wisdom sohton, & hine þær georne gemetton.
 24.334.16. Ond heo swa swiðe leornunge godcundra gewreota &
soðfæstnisse weorcum hire underþeodde dyde to bigongenne, þætte
þær eaðelice monige meahton beon gemette þa þe to ciriclicum hade,
þæt is to wigbedes þegnunge, geþung ne wæron.
 24.334.21. Þæt is to tacne, þæt we gesawon æfter þon
fiif biscopas, þa ðe of þam ilcan mynstre cwomon & þær
gelærde wæron: & þa wæron ealle micelre leornunge &
halignesse weras.
 24.334.23. Þa wæron þus hatne & nemde, Bosa, Ætla,
Oftfor, Iohannes & Wilfrið.
 24.334.24. Bi þæm ærestan we bufan cwædon, þæt he
wære in Eoforwiicceastre to biscope gehalgad.
 24.334.26. Be þæm æfteran is hrædlice to witanne,
þæt he wæs in Dorcetceastre to biscope gehalgod.
 24.334.27. Bi þæm neahstan twæm her is æfter to
cweðanne, þæt heora se æresta wæs at Heagostealdes ea, ond se
æftera wæs in Eoforwiicceastre to biscope gehalgad.
 24.334.30. Bi þæm midlestan is nu to secgenne; þa he in
æghwæðerum mynstre Hilde þære abbudissan geornlice his leornunge
ætfealh/ & gehælde haligra gewreota, þa æt nyhstan wilnade he on
his mode þa fulfremedan þing.
 24.334.33. Cwom þa to Cent to þære eadgan gemynde Theodore
ærcebiscope.
 24.336.1. Æfter þon þe he þær sum fæc halgum
leornungum gefealh, þa wolde he eac swylce Rome gesecan, þæt in þa tid
wæs micles mægenes tald & gelefed.
 24.336.3. Þa he þonon eft hwearf, þa gesohte he eft Breotone:
ferde þa in Hwicca mægðe.
 24.336.5. Þær wæs þa Osric cyning; & he þær
Godes word & þæs halgan geleafan bodade & lærde, & somod
ætgædre lifes bysene on him seolfum gegearwode eallum þæm þe hine
gesegon & gehyrdon: & he micle tide þær wunade.
 24.336.8. In þa ilcan tid se biscop þære mægðe, se
wæs Bosel haten, wæs mid swa micle untrymnesse his lichoman hefigad,
þæt he þa biscopþegnunge þurh hine þegnian ne meahte.
 24.336.11. Forðon þa ealra heora dome se foresprecena wer for
hine in biscophade wæs gecoren; ond þa þurh æðelredes hæse
Mercna cyninges þær eadgan gemynde Wilferð biscop hine to biscope
gehalgode, se in þa tid þone biscophad þegnade Midelengla.
 24.336.14. Forþon se ærcebiscop Theodor wæs þa
forðfered, & nænig oðer biscop þa gena for hine gehalgad wæs.
 24.336.16. In þære ilcan mægðe hwene ær, þæt is
ær þæm foresprecenan Godes men Bosle, wæs of þære ilcan
abbudissan mynstre sum from wer & wel gelæred & scearpre gleawnesse,
se/ wæs to biscope gecoren, þæs noma wæs Tatfrið.
 24.336.19. Ac ær þon þe he gehadad beon meahte, þæt he
wæs mid hrædlice deaðe forgripen.
 24.336.21. Ono seo foresprecene Cristes þeowe Hild abbudisse
ealle, þa þe hy cuþon, fore arfæstnisse tacne & Godes gife
gewunedan heo modor cegean & nemnan.
 24.336.23. & nales þæt an þæt heo in hire mynstre
þæm ondweardum lifes bysen gestode, ac eac swylce monegum feor wuniendum,
to þæm þe se gesælga hlisa hire geornfulnesse & hire mægenes
becwom, þæt him se godre ræce & hælo intingan ðegnade.
 24.336.28. Wæs þæt eac gedefen, þætte þæt swefn
gefylled wære, þætte Breogoswið hire modor geseah on hire cildhade.
 24.336.29. Þa Hereric hire wer wracade under Cerdice Bretta
cyninge, & þær wæs mid attre acweald, þa geseah heo þurh swefn,
swa swa he semninga from hire ahefen & alæded wære.
 24.336.32. Þa sohte heo hine mid ealre geornfulnesse &
nænige swaðe his owern æteowdon.
 24.336.33. Þa heo hine ða bihygdelice & geornlice sohte,
þa gemette heo semninga under hire hrægle gyldne sigele swiðe
deorwyrðe.
 24.338.1. Þa heo þa geornlice heo sceawode & beheold, þa
wæs heo gesegen mid swiðe micelre beorhtnesse leohtes scinan, þæt heo
eal Breotene gemæro mid hire leohtes sciman gefylde.
 24.338.4. Þæt swefn wæs soðlice gefylled in hire deahter,
bi þære we nu sprecað.
 24.338.5. Forþon hire lif nales hire anre & hire
underðeoddum wæs leohtes bisen, ac swiðe monegum wide þæm þe
woldon Gode wel lifigean.
 24.338.8. Ono mid þy heo þa monig ger þyssum mynstre,
þæt is æt Streonesheale, in abbudissan þegnunge fore wæs, þa
licede þæm arfæstan foreseonde usse hæle hire þa halgan sawle eac
swylce/ mid longre untrymnesse lichoman ademde & asodene beon, þæt
æfter þæs apostoles bisene hire mægen in untrumnesse lichoman
gefremed & getrymed wære.
 24.338.13. Þa wæs heo gestonden mid hefigre untrymnesse
lichoman, & þurh syx singal ger þære ilcan hefignesse þære adle
unblinnendlice/ won.
 24.338.15. Ond in ealre þære tide heo næfre blon hire
sceppende ælmehtegum Gode þoncunge don, ge eac þa bebodenan heorde hire
monian & læran, þæt heo ealle gemyndige wæron hire bisene,
þæt hy in þæm gesyndelecum þingum & in þære onfangnon
hælo lichoman geornlice Drihtne þeowde & hyrde, & on þam
wiðerweardum þingum oððe on lichoman untrymnessum þæt heo symle
getreowlice Drihtne þoncunge dyde.
 24.338.22. Þa wæs þy seofoðan geare hire untrymnesse,
þætte seo adl & þæt sar hwyrfde in hyre innoðas.
 24.338.23. & heo becwom to þæm ytemæstan dæge: &
ymb honcred utan heo onfeng wegneste þære swiðe halgan gemænsumnesse
Cristes lichoman & his blode.
 24.338.25. Þa geheht heo þa Godes þeowas to hire, þa ðe
in þæm ilcan mynstre wæron; & heo þa gyt hy monade &
lærde, þæt hy betweoh hym heoldon & eallum Godes monnum sibbe &
lufan.
 24.338.28. Ond betweohn þa word hyre trymenesse & laare heo
bliðe deað geseah; & gean soðre þæt ic Drihtnes wordum spreco,
þæt heo of deaðe leorde to life.
 24.338.31. Þa wæs in þære seolfan nihte, þætte se
ælmihtega Drihten hire forðfore in oðrum mynstre fyrr gesettum, þæt
heo þy ylcan geare ær getimbrede & is nemned Heacanos, mid sweotolre
gesyhðe wæs geeaðmeded to onwreonne.
 24.340.1. Wæs in þæm seolfan mynstre sumu haligu nunne,
þære noma wæs Begu, seo wæs Drihtne gehalgad in clænum
mægðhade ma þonne þritig wintra; & heo þær in munuchade
Drihtne þeowade.
 24.340.4. Þa wæs heo restende in sweostra slæperne, ða
gehyrde heo semninga in þære lyfte uppe cuðne sweg & hleoðor heora
clucgan, þær heo wunedon to gebedum gecegde & awehte beon, þon heora
hwylc of worulde geleored wæs.
 24.340.7. Þa geseah heo openum eagum, þæs þe hire þuhte,
of þæs huses hrofe ufan micel leoht cuman; & eal þæt hus
gefylde.
 24.340.9. Þa heo þa in þæt leoht bihygdelice locade &
hit georne beheold, þa geseah heo þære foresprece nan Godes þeowe
sawle Hilde þære abbudissan in þæm seolfan leohte, engla weorodum
gelædendum, to heofonum up borenne beon.
 24.340.13. Mid þy heo þa þy slæpe tobrægd, þa geseah
heo oðere sweostor ymb heo restende.
 24.340.14. Ða onget heo ge in þæm swefne ge on hire modes
gesyhðe hire æteawed weosan, þætte heo geseah.
 24.340.15. & heo sona aras mid micle ege afyrhted & orn to
þære fæmnan, þe ða wæs mynstres abbudisse wæs Hilde gingre
þære noma wæs Freogið.
 24.340.17. & mid wope & mid tearum wæs swiðe
geondgoten, ond longe sworettunge wæs teonde; & hire sægde ealra
heora modur Hilde abbudissan þa of worulde geleoran, & hyre geseondre mid
micle leohte & mid engla þreatum to þæm ecean leohte heofona rices
wuldres & to gemanan þara uplicra ceastorwarena astigan.
 24.340.22. Ða heo þa þæt gehyrde, þa weahte heo ealle
þa sweostor, & heht to cirican gangan; & in gebedum & on
sealmsonge for heora modor sawle georne þingodon.
 24.340.24. Þa heo þæt þa geornlice dydon þa lafe
þære neahte tide, þa cwomon swiðe ær in dagunge sume broðor, þa
ðe hyre forðfore sægdon, from þære stowe þe heo forðfered
wæs.
 24.340.27. Þa ondswaredon heo & cwædon, þæt heo
þæt ilce ær wisten & ongeaton.
 24.340.28. & mid þy heo þa þurh endebyrdnesse þæm
broðrum arehton, hu heo þas þing & hwonne heo geleornodon, ond heo
him sægdon, in hwylce tiid heo of middangearde leorde, þa wæs gemeted,
þæt hyre geleornes wæs in þa ilcan tid, þe hire þurh þa
gesyhð æteawed wæs.
 24.340.32. & mid fægre geþwærnisse þara wisena wæs
godcundlice foresegen, þæt mid þy heo hyre uutgong gesegon of þeossum
life, þa ða uppe ongeton hire ingong in þæt ece liif haligra sawla.
 24.342.1. Þær seondon betweoh þæm mynstrum twæm
þreottyne mila ametene.
 25.342.3. In ðeosse abbudissan mynstre wæs sum broðor
syndriglice mid godcundre gife gemæred & geweorðad.
 25.342.4. Forþon he gewunade gerisenlice leoð wyrcan, þa ðe
to æfestnisse & to arfæstnisse belumpen, swa ðætte, swa hwæt
swa he of godcundum stafum þurh boceras geleornode, þæt he æfter
medmiclum fæce in scopgereorde mid þa mæstan swetnisse &
inbryrdnisse geglængde & in Engliscgereorde wel geworht forþbrohte.
 25.342.9. Ond for his leoþsongum monigra monna mod oft to worulde
forhogdnisse & to geþeodnisse þæs heofonlican lifes onbærnde
wæron.
 25.342.11. Ond eac swelce monige oðre æfter him in
Ongelþeode ongunnon æfeste leoð wyrcan: ac nænig hwæðre him
þæt gelice don meahte.
 25.342.13. Forþon he nales from monnum ne þurh mon gelæred
wæs, þæt he þone leoðcræft leornade, ac he wæs godcundlice
gefultumed & þurh Godes gife þone songcræft onfeng.
 25.342.16. Ond he forðon næfre noht leasunge, ne idles
leoþes wyrcan meahte, ac efne þa an þa ðe to æfestnesse belumpon,
& his þa æfestan tungan gedeofanade singan.
 25.342.19. Wæs he se mon in weoruldhade geseted oð þa tide
þe he wæs gelyfdre ylde, & næfre nænig leoð geleornade.
 25.342.20. Ond he forþon oft in gebeorscipe, þonne þær
wæs blisse intinga gedemed, þæt heo ealle scalde þurh endebyrdnesse
be hearpan singan, þonne he geseah þa hearpan him nealecan, þonne aras he
for forscome from þæm symble & ham eode to his huse.
 25.342.24. Þa he þæt þa sumre tide dyde, þæt he
forlet þæt hus þæs gebeorscipes, & ut wæs gongende to neata
scipene, þara heord him wæs þære neahte beboden.
 25.342.26. Þa he ða þær in gelimplice tide his leomu on
reste gesette & onslepte, þa stod him sum mon æt þurh swefn &
hine halette & grette & hine be his noman nemnde: Cedmon, sing me
hwæthwugu.
 25.342.29. Þa ondswarede he & cwæð: Ne con ic noht
singan; & ic forþon of þeossum gebeorscipe uteode, & hider gewat,
forþon ic naht singan ne cuðe.
 25.342.31. Eft he cwæð se ðe wið hine sprecende wæs:
Hwæðre þu meaht singan.
 25.344.1. Þa cwæð he: Hwæt sceal ic singan?
 25.344.2. Cwæð he: Sing me frumsceaft.
 25.344.2. Þa he ða þas andsware onfeng, þa ongon he sona
singan in herenesse Godes Scyppendes þa fers & þa word þe he næfre
gehyrde, þære endebyrdnesse þis is: Nu sculon herigean heofonrices
weard, meotodes meahte & his modgeþanc, weorc wuldorfæder, swa he
wundra gehwæs, ece Drihten, or onstealde.
 25.344.10. He ærest sceop eorðan bearnum heofon to hrofe halig
scyppend; þa middangeard monncynnes weard, ece Drihten, æfter teode firum
foldan, frea ælmihtig.
 25.344.15. Þa aras he from þæm slæpe, & eal, þa
þe he slæpende song, fæste in gemynde hæfde.
 25.344.16. & þæm wordum sona monig word in þæt ilce
gemet Gode wyrðes songes togeþeodde.
 25.344.17. Þa com he on morgenne to þæm tungerefan, þe his
ealdormon wæs: sægde him hwylce gife he onfeng; & he hine sona to
þære abbudissan gelædde & hire þa cyðde & sægde.
 25.344.20. Þa heht heo gesomnian ealle þa gelæredestan men
& þa leorneras: & him ondweardum het secgan þæt swefn, &
þæt leoð singan, þæt ealra heora dome gecoren wære, hwæt
oððe hwonon þæt cumen wære.
 25.344.23. Þa wæs him eallum gesegen, swa swa hit wæs,
þæt him wære from Drihtne sylfum heofonlic gifu forgifen.
 25.344.25. Þa rehton heo him & sægdon sum halig spell
& godcundre lare word: bebudon him þa, gif he meahte, þæt he in
swinsunge leoþsonges þæt gehwyrfde.
 25.344.27. Þa he ða hæfde þa wisan onfongne, þa eode he
ham to his huse; & cwom eft on morgenne, & þy betstan leoðe
geglenged him asong & ageaf, þæt him beboden wæs.
 25.344.30. Ða ongan seo abbudisse clyppan & lufigean þa
Godes gife in þæm men; & heo hine þa monade & lærde þæt
he woruldhad anforlete & munuchad onfenge: & he þæt wel þafode.
 25.344.32. Ond heo hine in þæt mynster onfeng mid his godum,
& hine geþeodde to gesomnunge þara Godes þeowa; & heht hine
læran þæt getæl þæs halgan stæres & spelles.
 25.346.1. Ond he eal, þa he in gehyrnesse geleornian meahte, mid
hine gemyndgade; & swa swa clæne neten eodorcende in þæt sweteste
leoð gehwerfde.
 25.346.3. & his song & his leoð wæron swa wynsumu to
gehyranne, þætte seolfan þa his lareowas æt his muðe wreoton &
leornodon.
 25.346.5. Song he ærest be middangeardes gesceape & bi
fruman moncynnes & eal þæt stær enesis, þæt is seo æreste
Moyses booc; & eft bi utgonge Israhela folces of ægypta londe & bi
ingonge þæs gehatlandes; & bi oðrum monegum spellum þæs halgan
gewrites canones boca; ond bi Cristes menniscnesse; & bi his þrowunge;
& bi his upastignesse in heofonas; & bi þæs Halgan Gastes cyme,
& þara apostola lare: & eft bi þæm dæge þæs toweardan
domes, & bi fyrhtu þæs tintreglican wiites, & bi swetnesse
þæs heofonlecan rices, he monig leoð geworhte.
 25.346.14. Ond swelce eac oðer monig be þæm godcundan
fremsumnessum & domum he geworhte.
 25.346.15. In eallum þæm he geornlice gemde, þæt he men
atuge from synna lufan & mandæda, & to lufan & to geornfulnesse
awehte godra dæda.
 25.346.17. Forþon he wæs se mon swiþe æfest &
regollecum þeodscipum eaðmodlice underþeoded.
 25.346.19. Ond wið þæm þa ðe in oðre wisan don woldon,
he wæs mid welme micelre ellenwodnisse onbærned.
 25.346.20. Ond he forðon fægre ænde his lif betynde &
geendade.
 25.346.22. Forþon þa ðære tide nealæcte his gewitenesse
& forðfore, þa wæs he feowertynum dagum ær, þæt he wæs
lichomlicre untrymnesse þrycced & hefgad, hwæðre to þon gemetlice,
þæt he ealle þa tid meahte ge sprecan ge gongan.
 25.346.25. Wæs þær in neaweste untrumra monna hus, in
þæm heora þeaw wæs, þæt heo þa untrumran, & þa ðe
æt forðfore wæron, inlædon sceoldon & him þær ætsomne
þegnian.
 25.346.28. Þa bæd he his þegn on æfenne þære neahte,
þe he of worulde gongende wæs, þæt he in þæm huse him stowe
gegearwode, þæt he gerestan meahte.
 25.346.30. Þa wundrode se þegn, for hwon he ðæs bæde,
forþon him þuhte þæt his forðfor swa neah ne wære: dyde
hwæðre swa swa he cwæð & bibead.
 25.346.32. Ond mid þy he ða þær on reste eode, & he
gefeonde mode sumu þing mid him sprecende ætgædere & gleowiende
wæs, þe þær ær inne wæron, þa wæs ofer midde neaht
þæt he frægn, hwæðer heo ænig husl inne hæfdon.
 25.348.1. Þa ondswarodon heo & cwædon: Hwylc þearf is
ðe husles?
 25.348.2. Ne þinre forþfore swa neah is, nu þu þus rotlice
& þus glædlice to us sprecende eart.
 25.348.4. Cwæð he eft: Berað me husl to.
 25.348.4. Þa he hit þa on honda hæfde, þa frægn he
hwæþer heo ealle smolt mod & buton eallum incan bliðe to him
hæfdon.
 25.348.6. Þa ondswaredon hy ealle & cwædon, þæt heo
nænigne incan to him wiston, ac heo ealle him swiðe bliðemode wæron:
& heo wrixendlice hine bædon, þæt he him eallum bliðe wære.
 25.348.9. Þa ondswarade he & cwæð: Mine broðor mine
þa leofan, ic eom swiðe bliðemod to eow & to eallum Godes monnum.
 25.348.11. Ond swa wæs hine getrymmende mid þy heofonlecan
wegneste, & him oðres lifes ingong gegearwode.
 25.348.13. Þa gyt he frægn, hu neah þære tide wære,
þætte þa broðor arisan scolden & Godes lof ræran & heora
uhtsong singan.
 25.348.14. Þa ondswaredon heo: Nis hit feor to þon.
 25.348.15. Cwæð he: Teala: wuton we wel þære tide bidan.
 25.348.16. & þa him gebæd & hine gesegnode mid Cristes
rode tacne, ond his heafod onhylde to þam bolstre, & medmicel fæc
onslepte; & swa mid stilnesse his lif geendade.
 25.348.19. Ond swa wæs geworden, þætte swa swa hluttre mode
& bilwitre & smyltre wilsumnesse Drihtne þeode, þæt he eac
swylce swa smylte deaðe middangeard wæs forlætende, & to his
gesihðe becwom.
 25.348.22. Ond seo tunge, þe swa monig halwende word in þæs
scyppendes lof gesette, he ða swelce eac þa ytmæstan word in his
herenisse, hine seolfne segniende & his gast in his honda bebeodende,
betynde.
 25.348.25. Eac swelce þæt is gesegen, þæt he wære
gewis his seolfes forðfore, of þæm we nu secgan hyrdon.
 26.348.27. Þyssum tidum ðæt mynster, þæt mon nemneð
æt Coludes burg, þæs we beforan gemyndgodon, þurh ungemænne synne
fyre & lege wæs fornumen.
 26.348.29. Ðæt hwæðre æðelice ongetan meahton ealle
þa þæt cuðon, þætte þæt gelomp for wean & for yfelnesse
þara eardiendra þær in þære byrig, ond þara swiþust þe
ðær aldormen wæran.
 26.348.31. Ac him hwæðre won ne wæs seo monung þær
godcundan ærfæstnesse, þæt heo heora synne witnade & bette
þurh fæsten, þurh wopas, þurh gebedo, & eorre from him acyrde
þæs soðfæstan deman, in þa onlicnesse Niniuitwearena.
 26.350.5. Wæs in þæm ylcan mynstre sum wer of Scotta
þeode, se wæs Adamnanus haten.
 26.350.6. Lifde se mon his liif in micelre forhæfdnisse & in
halgum gebedum Gode swiðe wilsumlice, swa ðæt he næfre mete onfeng ne
swæsendo þeah, buton þy Drihtenlecan dæge & þy fiftan
wiicdæge, ond oft onwalge neahte þurh wæccan in halgum gebedum astod
& awunade.
 26.350.10. Seo þearlwisnis þæs heardan lifes him ærest of
nede becwom for bote his synna; ac forðgongendre tide þæt he þæt
ned in wunan gecyrde.
 26.350.12. Gelomp him in geoguðhade his, þæt he sume
maandæde gefremede.
 26.350.13. Ða seo scyld þa to his heortan hwearf, þa
onscunede he heo hefiglice & him ondred, þæt he for þære
stronglice witnad beon sceolde from þæm þearlwisan deman.
 26.350.16. Eode þa to sumum mæssepreoste, from þæm he
gewende, þæt him hælu weg æteawed beon meahte: ondette him þa
his scylde, & bæd þæt he him geþeaht sealde, hu he meahte befleon
from þæm toweardan eorre.
 26.350.19. Þa he ða his scylde gehyrde, þa cwæð he:
Micel wund behofað micles læcedomes: & forþon, swa swiþe swa ðu
mægge, ætfealh þu þinum fæstenum & sealmsongum & gebeodum,
þætte þu seo forecumende Drihtnes onsyne in ondetnisse, & þu
geearnie hine þe mildne gemetan.
 26.350.23. Ond he þa, þæne þe þæt unmæte sar nom
& hefigode his scylde gewitnes, & he wilnode, þæt he hraðe
alysed wære from þam inlicum bendum þara synna, þe he hefigod wæs
cwæð he to þam mæssepreoste: Ic eom geongre yldo & hal in minum
lichoman.
 26.350.27. Swa hwæt swa ðu me onsettest & bebeodest to
donne, þæt ic halsige in þæm Drihtnes dæge, al ic þæt
eaþelice abere, þeah þe þu mec hate ealle niht wæccende in gebedum
stondan, & þeah þe ic sceole ealle wican fæstan, ic þæt
leoflice do.
 26.350.31. Cwæð he: Micel þæt is, þæt þu ealle
wican buton ondleofone lichoman awunige: ac twydæglic fæsten oðþe
þreodæglic fæsten is genoh to healdenne.
 26.350.33. Do þis, cwæð he, oðþæt ic eft æfter
tide to ðe cyme & þe þonne fullicor æteawe, hwæt þu don
scyle, & hu lange þu on hreowe awunian scyle.
 26.352.1. Þa ferde se mæssepreost from him.
 26.352.2. Þa gelomp for sumum intingan, þæt he semninga
gewat in Hibernia Scotta ealond, þonon he ær cwom: ne he eft ma to him
hwearf æfter heora gecwide.
 26.352.4. Wæs he hwæðre gemyndi his bebodes ond eac his
gehates; ond he in hreowe tearum & in halgum wæccenum & in micelre
forhæfdnesse Drihtne þeowade, swa ðæt he næfre oftor gereorde ne
swæsendo þah, þonne þy Drihtenlecan dæge & þy fiftan
wicdæge, swa swa ic fore cwæð; oðrum dagum he swa fæstende
awunade.
 26.352.9. Mid þy he ða gehyrde þone mæssepreost gewitan in
Hiibernia & þær forðferende beon, he symle of þære tide
þæt gemyndgade gemet þære forhæfdnesse heold & læste.
 26.352.12. & þætte for intingan þæs godcundan eges
æne siðe for his scylde onbryrded ongan, swa he eft for intingan þære
godcundan lufan lustfulliende þam ecum medum fæstlice forðlæste.
 26.352.15. Mid þy he þæt þa longre tide forðheold &
dyde, þa gelomp sume dæge, þæt he wæs from þæm mynstre for
sumum þinge fyr gongende; & wæs an þara broðra his gefera &
him mid eode.
 26.352.17. Þa heo þa hæfdon heora siðfæt geferedne,
þa hwurfon heo eft to ham.
 26.352.18. & mid þy heo þa þæm mynstre nealecton,
& heo gesegon þa getimbru healice areht & ahæfen, þa geswearc se
Godes mon semninga & ongan hatlice & biterlice wepan, & þa
unrotnesse his heortan mid his andwlitan tacnunge ypte & cyðde.
 26.352.22. Þa þæt þa se his gefera geseah & ongeat,
þa frægn he hine & ascode, hwæt him wære & forhwon he swa
gebærde.
 26.352.24. Þa cwæð he: Eal þas getimbru, þe ðu her
gesyhst & sceawast, ge þa maran ge ða mætran, neah is þæt hy
eal fyr nimeð & in ascan gehwyrfað.
 26.352.26. Þa se broðor þæt þa gehyrde, sona þæs
þe heo in þæt mynster eodon, þa cyðde he hit & sægde
þære meder þære gesomnunga þære abbudissan, seo wæs æbbe
haten.
 26.352.29. Þa wæs heo be gewyrhte swiðe gedrefed bi swelcum
witedome & forht geworden, geheht þa to hire ðone Godes monn &
geornlice hine frægn & ascade hwonan he ða wisan cuðe & ongete.
 26.352.31. Cwæð he: Ic wæs ungeara on neaht abisgad on
weacenum & on sealmsonge & on gebedum; þa geseah ic somninga me
ætstondan sumne monnan uncuþes ondwleotan.
 26.354.3. Ða wæs ic for his ondweardnisse swiðe afyrhted,
þa frefrede he mec & cwæð, þæt ic me ne ondrede.
 26.354.4. Ond swa swa he cuþre stefne wæs to me sprecende:
Wel ðu dest, cwæð he, þæt ðu in ðisse tide neahtlicre stilnisse
nalæs ðec slæpe forgeofan, ah ma woldes weacenum & gebedum
ætfeolan.
 26.354.7. Cwæð ic: ic wat þæt me ðæs is micel
ðearf þæt ic halwendum weacenum ætfeole, & for minum gedwolum
& synnum geornlice Dryhten bensie.
 26.354.10. Cwæð he se ðe mid mec spræc: Soð ðu
sagast, cwæð he, æghwæðer ge þe ðæs is þearf ge mongum,
þæt hio hiora synna mid godum weorcum alese, & þonne hio blinne from
gewinne hwilwendlicra þinga, ðæt hio ðonne fore willunga þeara ecra
goda þy freolslicor winne.
 26.354.14. Ah ðis hwæðre fea ane doð.
 26.354.14. Soð ic secge, þæt ic nu eal þis mynster ðurh
endebyrdnisse geondferde & syndrigra hus & bedd geseah: &
nænigne of eallum butan þe ic gemette ymb his saule hælo abisgodne
beon; ah alle ge wæpnedmenn ge wifmenn oððo hefige slæpe syndon,
oððe to synnum wacedon.
 26.354.18. Ond ða hus ða ðe in to gebiddenne & to
leornienne geworhte wæron, ða syndon nu in hus gehwerfed oferæta &
druncennesse & leasspellunge & oðerra unalefedlecra scylda.
 26.354.21. & eac swelce ða fæmnan, ða ðe Gode
gehalgode wæron, forhogdre are heara ondetnisse, ond swa oft swa hio
æmtan habbað, þæt hio smaelo hrægel weofað & wyrcað, mid
ðæm hio oððo hio siolfe frætwað in bryda onlicnesse, in
frecenesse hiora stalles oððo utwæpnedmonna friondscipes him
ceapiað.
 26.354.25. Forðon bi gewyrhte þysse stowe & hire eardiendum
hefig wræc of hiofenum grimsiendum legum is gegearwad.
 26.354.27. Cwæð hio sio abbudisse to him: Forhwon ne woldes
ðu sona hraðe ða deagolnisse me cyðan & secgan.
 26.354.29. Ða ondswarode he & cwæð: Ic ondred for
þinre arwyrðnisse ðæt þu sceolde to swiðe gedrefed & afyrhted
beon; & hwæðre ðas frofre ðu hafast, þæt hit on ðinum dagum
ðis wite ofer ðas burg ne cymeð.
 26.354.32. Ða ðios gesiehð ða wæs gemæred, ða
wæs hwelchugu fæc ðæt þa bigengan þære stowe, ðæt is
feaum dagum, ongunnon him ondrædan & hio seolfe clænsian, &
mandæde forleton.
 26.356.1. Ond eft sona æfter ðære abbudissan forðfore hio
hwurfon to þam ærran unsefernessum, & ec micle manfulran fremedon.
 26.356.3. & mid ðy cwædon: Nu is sib & orsorhnes: hi
ða instepe, ða hie laesest wendon, mid þy wiite ðæs foresprecenan
wræces slægene wæron.
 26.356.5. All þas ðing me ðus gewurden se arwyrða min
efenmæssepreost Eedgyls sægde, se ða in ðam mynstre eardade &
drohtode, & eft in ussum mynstre longe tide lifde & þær
forðferde, æfter ðon monge ðara bigengena ðonon gewitan for
þære burge tolesnesse.
 26.356.9. Ðis spel we forðon setton in ure bec, þæt we men
monede, ðæt hio gesege Dryhtnes weorc, hu egesfullic he is on
geðeahtingum ofer monna bearn, ðy læs we ænige tide ussum licumlicum
unalefednessum sion þeowiende, & læs Godes dom forhtige & we us
ondræde, ðonne we scylen, & his yrre semninga us eac ðreage &
usic oððe hwilwendlicum yrmðum rihtlice swence & wecce, oððe to
ecre forwyrde heardwendlice gedeme.
 27.356.17. Þa wæs ymb syx hund wintra & feower &
hundeahtatig æfter þære Drihtenlecan menniscnesse, þy geare,
þætte Ecgfrið Norðanhymbra cyning sende weorod & fyrd in Hiibernia
Scotta ealond.
 27.356.20. Þær wæs Beorht latteow & heretoga, & heo
þa unsceððendan þeode & symle Ongolcynne þa holdoston earmlice
forhergodon, swa ðæt cyricum ne mynstrum seo herehand sparode nene arode.
 27.356.22. Ond þa seolfe landleodan, swa swiðe swa hi meahton,
heo hy weredon & him wiðcompodon, & him on fultum cegdon þa
godcundan aarfæstnesse, ond singalum onbenum longe bædon, þæt heo
heofonlice gewrecene wæron.
 27.356.26. Ond þeah þe wærgcweodole Godes rice gesittan ne
mægen, hwæðre is gelyfed, þætte þa be gewyrhte wyrgde wæron
for heora arleasnesse, þæt heo hræðe þurh Drihtnes wrace heora
scylda wite þrowedon.
 27.356.30. Forþon þe soðlice þy nyhstan geare æfter
ðeossum, mid þy se ylca cyning gedyrstiglice here lædde to forhergianne
Peohta mægðe & him swiðe þæt his freond beweredon & ealra
swiðust þære eadigan gemynde Cuðberht, se þa neowan to biscope
gehalgad wæs, þa gelædde he hwæðre here in Peohtas þa licetton
heo fleam, & hine betyldon in neara fæsten micel ungeferedra mora.
 27.358.5. Ond he mid þy mæstan dæle his weorodes ofslegen
wæs þy feo wertegðan geare his yldo, þy fiftegðan geare his rices,
þy þreotteoþan dæge <foreign>Kalendarum Iuniarum</foreign>.
 27.358.7. & swa swa ic ær cwæð, beweredon his freond
him, þæt he þæt gefeoht ne ongunne.
 27.358.8. Ac forþon þe he ne wolde þy ærran geare gehyran
þone arwyrðan fæder Ecgberht, þæt he Sceottas hine noht
sceðþende ne afuhte, þa wæs him seald þurh wite þære synne,
þæt he eft þa ne gehyrde, þa ðe hine wilnadon from his forwyrde
gecegean.
 27.358.13. Of þære tide ongan se hyht & mægen
Ongolcynnes rices toflowan & gewanad beon.
 27.358.14. Forðon þe Peohtas heora æhte lond eft onfengon,
þæt Engle ær hæfdon ond Sceottas, þa ðe in Breotone wæron,
swa; ond Bretta eac swelce micel dæl freodom onfengon.
 27.358.16. Þær betweoh monige Ongelþeode, þa ðe oðþe
mid sweorde ofslægene wæron oððe þeodome betæhte, oðþe of
Peohta londe onweg flugon, ond eac swylce se arwyrða Godes mon Trumwine, se
ðe heora biscop wæs, gewat mid his geferum, þa ðe wæron in þæm
mynstre æbbercurni, þæt is geseted in Engla londe ac hwæðre neah
þæm sæ, þe Engla lond & Peohta tosceadaþ.
 27.358.22. & he þa se biscop his geferan, swa hwær swa he
meahte, þurh mynster his freondum wæs befæstende; ond he him seolfum
wunenesse & wic geceas in þæm oft cwedenan mynstre, þæt is
geceged Streoneshealh.
 27.358.25. Ond he þær mid feawa his geferena in heardnesse
munuclifes nales him seolfum anum ac swiðe monegum bryce monegra geara tide
lifde.
 27.358.27. & he þær eac swelce forðferde, & in
cirican Sancte Petres þæs apostoles æfter gerisenre are his lifes &
his hada bebyrged wæs.
 27.358.29. Wæs þæs ilcan mynstres abbodesse in ða tid seo
cynelice fæmne ælflæd ætgædere mid Eanflæde hire meder,
þære we beforan gemyngodan.
 27.358.31. Ah ða se biscop þider com, mycelne fultum gereces
& somed hire lifes frofre Gode seo wilsume fæmne in him gemette.
 27.358.33. Ða feng Ealdfrið æfter Ecgfriðe to rice.
 27.360.1. Se man wæs se gelærdesta in gewreotum; se wæs
sægd, þæt he his broðor wære Osweos sunu þæs cyninges.
 27.360.2. & he ðone toworpnan steal þæs rices, þeah
ðe hit wære binnan nearwum gemærum, eaðelice geedneowade.
 27.360.5. Þy geare þaa, þæt is ymb syx hund wintra &
fif & hundehtatig from ðære Dryhtenlican menniscnesse, þæt
Hloþhere Cantwara cyning ðis deadlice lif geendode & forðferde, se
æftera Ecbyrhte his breðer, se ehta winter ricsade; þa feng he to rice
& þæt hæfde XII winter.
 27.360.9. Wæs he gewundad in Suþseaxna gefeohte, þa wið
hine Eadric Ecgbyrhtes sunu gesomnade; ond þa betweoh ðon þe hine man
lacnade, he forðferde.
 27.360.11. & þa æfter him se ilca Eadric oðer healf gear
þæt rice hæfde.
 27.360.12. Þa he ða forðferde, þa ðæt rice þa sum
fæc tide tweonde cyningas & fremde forluron & towurpun,
oþðæt heora riht cyning Wihtred, þæt wæs Ecgbyrhtes sunu, wæs
in rice gestrongad.
 27.360.15. Ond he þa somod ætgædre mid æfestnesse ge
mid geornfulnesse his ðeode fram utlicre hergunge generede & alysde.
 28.360.19. Ono ðy sylfan geare ðe Ecgferð cyning lifes ende
onfeng, gedyde he þæt man ðone halgan wer & ðone arwyrðan
Cuþbryht to biscope gehalgode ðære cirican æt Lindesfarona æ.
 28.360.21. Se ær in medmyclum ealonde, þæt is Farne nemned,
ancorlif lædde þurh monig gear in mycelre forhæfdnesse lichaman ond
modes.
 28.360.23. Is ðæt ealond from ðære ilcan cyrican feor ut
on garsecgge geseted, huhugu on nigen milum.
 28.360.25. & he se halga Godes mon from þære ærestan
yldo cnihthades simle beorn in gelise & in geornfulnesse æwfæstes
lifes: ac þa he gewexen wæs, ða wilnode he & onfeng munuchade.
 28.360.28. & ærest eode in Mailros ðæt mynster,
þæt is geseted on ofre Tuidon streames.
 28.360.29. Ðæt mynster þa heold & rihte Eata biscop, se
wæs milde wer & monðwære, & se æfter wæs gewarden biscop
in Hægstealdes æ & in Lindesfarona æ, swa swa we beforan
gemyngodon.
 28.360.32. Þæs mynstres profost & regolweard wæs in
ða tid Boisel, se wæs mycelra mægena mæssepreost & witedomes
gastes.
 28.360.33. Ðisses discipulhada Cuðbyrht wæs eadmodlice
underþeoded; & wisdom haligra gewrita & godra weorca bysene fram him
nam.
 28.362.3. Æfter þon ðe he ða to Dryhtne geleorde, þa
wæs Cuðbyrht ðæs ilcan mynstres regolweard geworden; & he monige
æghweðer ge mid aldorlicnesse his lareowdomes ge mid bisene his
gesawenlicra dæda to regollicum life gesette ond intimbrede.
 28.362.6. & nalas ðæt he ðæm mynstre anum regollices
lifes manunge & samod his bysene gearwode, ac swelce eac ðæt ymbsette
folc feor & wide from ðæm life ðæs dyslecan gewunan to lufan
þara heofenlicra gifeana georne gemde to gehwyrfenne.
 28.362.10. Forðon ðe monige ðone geleafan, þe hie
hæfdon, mid unrihtum weorcum idledon, ond swylce eac manige in ða tid
þæs myclan woles & moncwildes gymeleasedan ðæm gerynum þæs
halgan geleafan, mid þæm hie gelærede wæron, & to ðæm
dwoligendum læcedomum deofulgylda ofestton & scyndon; swa swa hie
þæt sende wite from Gode Sceppende þurh heora galdor oþþe lyfesne
oððe þurh hwylce hwugu deogolnesse deofolcræftes bewerian mehton.
 28.362.17. Ono æghweðerne gedwolan to gereccenne se Godes man
wæs ut gongende of ðæm mynstre gelomlice: hwilum wæs on horse
sittende, ac oftor on his fotum gangende; for to þæm ymbsettum tunum &
ðæm dwoligendum soðfæstnesse weg bodode & lærde.
 28.362.21. Ðæt sylfe eac swylce Boisel his magister on his
tide gewunelice dyde.
 28.362.23. Wæs in ða tid ðeaw Ongolcynnes folcum þæt,
þonne mæssepreost oðþe oðer in tun com, ðæt hie ealle to his
bebode gesomnedon Godes word to gehyrenne; & fuslice gehyrdon, ða ðe
him gelærde wæron, ond eac swylce neodlice mid dædum læstton, ða
ðe hie ongeotan mehton.
 28.362.27. Ðonne wæs ðam Godes menn Cuðbyrhte swa mycel
getydnes & gelærednes to sprecenne & swa mycel lufu godcundre lare,
ðe he læran ongon, ond swylc leoht engelices ondwlitan him ofscan,
ðætte nænig ðara onweardra his heortan degolnessa him helan dorste,
ac ealle openlice heora dæda þurh ondettnesse forðbæron.
 28.362.32. Forðon þe hi tealdon & him ðuhte, ðæt
hine ða ane miþe, þe he ðaa ne heora degolnesse witan ne gymde; ond hi
ða geondettan synne mid medemum wæstmum soðre hreowe gebetton, swa he
bebead.
 28.364.3. & gewunode he swiðost ða stowe geondferan &
in ðæm tunum godcunde lare bodian, þa ðe in heaum morum & in
reðum feorr gesette wæron & oðrum on gryre wæron to neosienne,
& æghweðer ge mid þearfendnesse ge mid heora ungelærednesse
ðara lareowa fore hiaðoradon: ða he hweðere mid arfæste gewinne mid
mycelre geornfulnesse heofenlicre lare lustfullice beeode.
 28.364.9. Ond of ðæm mynstre uteode oft onwalge wucan, hwilum
twa oððe ðreo; swylce eac oft ealle monðe þæt he ham ne hwearf, ac
wunode in ðæm morlandum & ðæt ungelærede folc somod ge mid
worde his lara ge mid weorce his mægena to þæm heofenlican cleopode
& laðode.
 28.364.14. Ono mid þy he ða se arwyrða Godes ðeow monig
gear in Mægilros ðæm mynstre drohtiende wæs, & þær mid
miclum tacnum gastlicra mægena scan & byryhte, ða genam hine æt
nehstan his se arwyrða abbod Eata to Lindesfarena ea, ðæt he ðær
eac swilce ðæm broðrum sealde regollices ðeodscipes gehæled, ge mid
ealdorlicnesse his lare ge mid his sylfes dæde, ypte & cyðde.
 28.364.20. Forðon ða sylfan stowe þe se ilca arwyrða
fæder Eata mid abbudes anwalde heold & rehte wæs ðær io on
ealdum tidum ge biscop mid his geferum, ge eac abbod wunode mid munecum.
 28.364.23. Hweðere hie to þæs biscopes scire heowesclice
belumpon.
 28.364.24. Forðon se halga Godes man Iodon, se ðe ærest
ðære stowe biscop wæs, big munuchade, he ðider com mid munecum &
munuclifes drohtunge he in ðæm mynstre gesette.
 29.364.28. Ðonon ða se halga Godes man Cuðbryht, wexendum
geearningum æfestre ingehygde, ond eac swylce to degolnesse & to
stillnesse becom ðære godcundan sceawunge ancerlifes, swa we ær beforan
sægdon.
 29.364.31. Ac forðon þe ær monegum gearum be his life &
mægenum we genyhtsumlice awriton, ge meterfersum ge geradre spræce, ðis
an nu in ondweardnesse is genog to gemyngienne, þæt ða he ðæt
ealond secan wolde, ðæt he wæs ðæm broðrum cidende & ðus
cwæð: Gif me seo godcunde geofu in ðære stowe forgifen beon wile,
þæt ic lifgan mote be minum hondgewinne, ic ðær lustlice wunige.
 29.366.6. Gif hit hwæt elles bið, ic hrædlice mid Godes
willan eft to eow hweorfe.
 29.366.7. Wæs seo stow ge wæteres wædla ge eorðwæstma
ge treowa; ah þær wæs werigra gasta weorod & eardungstow &
æghwylcere menniscre eardunge ungescræpe.
 29.366.10. Ac þa to willan ðæs Godes weres heo eardiendlic
wæs geworden; ond sona for his cyme ða wergan gastas ðonon onweg
gewiton.
 29.366.12. & þa mid þy ðe ða feond onweg gewitone
wæron, þa gesohte he him nearo wic & wununesse, ond þa mid dice
& mid eorðwealle utan ymbsealde & gefæstnode; & in ðæm
ða nedþearflican hus mid þara broðera honda & fultome, ðæt is
cyrican & gemæne eardunghus getimbrede.
 29.366.16. & ða het ða broðor in ðæs ilcan huses
flore him seað adelfan.
 29.366.17. Wæs seo eorðe to ðæs heard & to ðæs
stanihte, þæt ðær nænig wiht wyllsprynges beon mihte on gesewen.
 29.366.19. Ða hi ða broðor ðæt dydon to geleafan &
to benum ðæs Godes ðeowes, ða oðre dæge wæs he wætres ful
gemeted.
 29.366.20. Þæt ilce wæter æt ðysne ondweardan dæg
eallum ðæm ðider cumendum his heofenlicu gifu genihtsumnesse
ðegnað.
 29.366.22. Þa bæd se Godes man þæt him man isern geloman
mid hwæte ðyder brohte þæt land mid to tawienne.
 29.366.24. Ða ðæt land ða getawod wæs, & he on
gerisne tid mid hwæte hit seow, þa ne com ðær nænig grownes up ne
wæstm, ne furðum brordes oð sumeres tid.
 29.366.26. Þa neosedon hie eft þa broðor & sohtan, swa
heora ðeaw wæs, ða heht he him beresæd bringan, gif wen wære,
þæt þæt wexan wolde oðþe ðære eorðan gecynd wære,
oþþe willa wæs ðæs uplican gifendes, ðæt ðæs wæstmes
eard þær wære upp eornende.
 29.366.30. Ða him ða ðæt sæd broht wæs ofer ealle
tide to sawenne, & ofer ealne hiht wæsm to berenne he in ðæm ilcan
lande seow, þa georn ðær sona upp genihtsumlic yrð & wæstm,
& þa wilnedon gereordnesse ðam Godes were gegearwode his agnes
hondgewinnes.
 29.368.1. Mid þy he ða monig gear þær in ancerlife Dryhtne
ðeowode, þa gelamp, þæt man mycelne seonoð gesomnode be Alnes
streame in þære stowe, þe is cweden æt Twyfyrde, under andweardnesse
Ecgferðes ðæs cyninges.
 29.368.4. Ðam seonoðe in ealdordome foresæt ðære
eadigan gemynde ðeodor ercebiscop; & he ðær wæs mid anmodre
geþafunge ealra ðara weotena to biscope gecoren ðære cyrican æt
Lindesfarena ea.
 29.368.7. & hi ða manige ærendwrecan & gewreoto him
sendon, & hie hine hweðre nænige ðinga of his wicum & of his
stowe to him gelaðian ne mehton.
 29.368.9. Ða æt nehstan se foresprecena cyning self, & se
halga biscop Trumwine mid him & monige oþre æfeste weras & rice
liðon on ðæt ealond.
 29.368.11. & eac swylce mænige þara broðra of
Lindesfarena ea efncomon to him & ealle heora cneowa begdon, & tearas
guton & hine ðurh ðone lifigendon Dryhten halsedon & bædon, oþ
þæt hie hine eac swylce teara fulne of his ðæm swetan degolnessum
atugon & to ðam seonoðe gelæddon.
 29.368.16. Mid þy he ða þyder com, þeah þe he swiðe
wiðwinnende wære, mid anmode willan heora ealra he wæs oferswiðed
& geneded to onfonne þa ðegnunge biscophades.
 29.368.18. Wæs he swyðust mid þy worde oferswiðed,
ðætte Bosel se Dryhtnes þeow, þa he him þurh witedomes gast eal þa
þing openade & sægde, þa ðe ofer hine cumende wæron, þa he
eac swylce forecwæþ, ðæt he toweardlice biscop beon sceolde.
 29.368.22. Ne wæs ða hweðre sona his halgunge gedemed; ac
forðagane/ ðy wintra, ðe ða toweard wæs, in ðære seolfan
Easterlican symbelnesse in Eoferwicceastre wæs gefylled in ondweardnesse
Ecgferðes þæs cyninges: & seofen biscopas to his halgunge efencomon,
in ðæm ðære eadigan gemynde Theodor biscop ealdordom hæfde.
 29.368.26. He ða ðone onfongnan biscophad to onhyrenisse þara
eadigra apostola mid weorcum gastlicra mægena frætwode, & þæt
bebodene folc, þe he Gode healdan sceolde, ægheþer ge mid his singalum
gebedum scylde, ge mid his halwendum moningum & larum to ðæm
heofenlican cegde & laðode; & þætte swiðost gewunað halige
lareowas gefultuman, swa hwæt swa he mid his worde lærde, he ær mid
dædum gefylde.
 29.368.33. Wæs he ær eallum ðingum mid þy fyre godcundre
lufan hat & weallende, & in geðylde mægene gemetfæst, ond in
wilsumnesse haligra gebeda begneorð & geornful; & he wæs eallum
gespræce ðam þe to him for intingan frofre comon.
 29.370.3. & þæt sylfe he wæs lædende in stowe halges
gebedes, gif he ðam untruman broðrum mid his trymenesse & lare fultum
sealde.
 29.370.6. Forðon he wiste & gemunde: se þe cwæð, lufa
ðu þinne Dryhten God, se ilca cwæð, lufa ðu þinne ðone nehstan.
 29.370.7. Wæs he mid clæsnunge forhæfdnesse weorð &
mære; & symle mid þære gife onbryrdnesse wæs to ðam
heofenlican aðened.
 29.370.9. Ðæs wæs to tacne, þonne he Gode onsægdnesse
bær & mæssan sang, ðæt he his stefne on heanesse ne ahofe, ah
forðgotenum tearum of inneweardre heortan Dryhtne his willan bebead.
 30.370.13. Ða wæs twa gear ðæt he ðæt biscopsetl swa
sæt & heold.
 30.370.13. Þa wæs he godcundlice manod, þæt he eft his
ealond & his wic gecure & gewilnode; forðon se ingang nealæcte his
dæaðdæges, oðþe ma his lifes, forðon ðæt an is soðlic lif
to cweðenne.
 30.370.16. Swa swa he sylf in ða ilcan tid monegum monnum mid his
ðære gewunelican bilwitnes se diglum wordum openade & cyðde, þa
mon hweðere æfter fæce sweotollice ongeotan mihte.
 30.370.19. Sumum monnum he ðonne þæt ilce openlice onwreah
& cydde.
 30.370.21. Wæs sum mæssepreost arwyrðes lifes, þæs
noma wæs Herebyrht, se wæs geara & longe þæm Godes were in were
geðeoded gastlices freondscipes.
 30.370.23. Wæs se in ealonde þæs mycclan meres, of ðæm
ðe ða fruman aweallað Deorwentan streames; ond ancerlife lifde.
 30.370.25. Wæs his gewuna, þæt he syndrigum gearum hine
neosade & sohte, & from him monunge gehyrde ecre hæle.
 30.370.26. Ða he gehyrde þæt se biscop com to Lugubalia
ðære ceastre, ða com he, swa his ðeaw wæs, þider to him &
wilnode, ðæt he mid his halwendum trymenessum to ðæm upplican lustum
ma & ma onbærned wære.
 30.370.29. Ða hie ða betwih him spræcon be haligra fædera
life & him betwih bædeweg scencton þæs heofenlican lifes, ða
cwæð se biscop betwih: Gemyne ðu broðor Herebryht, þætte þu nu
mec frigne & to me spræce, swa hwæt swa ðu wille & ðearfe
hæbbe.
 30.372.2. Forðon ðe æfter þon ðe wit nu betwih unc nu
togangne beoð, ne geseo wit unc ofer ðæt in ðisse weorulde lichomlicum
eagum.
 30.372.4. Forðon ic cuðlice wat, þæt seo tid minre
tolysnesse & minre forðfore is swiðe neah.
 30.372.5. Þa he ða ðas word gehyrde, ða feol he to his
fotum & mid mycelre eomrunge his tearas geat: & sarlice weop &
þus cwæð: Ic ðe halsige þurh ðone lifigendan Drihten, ðæt
ðu mec ne forlæte, ac þæt þu sie gemyndig getreowan geðoftan, ond
bidde þa uplican arfæstnesse, ðæt þæm Gode, þe wit somod on
eorðan ðeowedon ðæt wit eac somod moton to heofenum feran his gife
þær to geseonne & to sceawigenne.
 30.372.11. Forðon þu wast ðæt ic symle teolode to
lifigenne to ðines muðes bebode, & swa hwæt swa ic for unwisnesse
& for tydernesse agylte, ic þæt to dome ðines willan teolode hraðe
to gebetenne.
 30.372.14. Ða aðenede se biscop hine in cruce & hine
gebæd, & sona wæs in gaste gelæred, þæt he wæs from
Dryhtne tigða þære bene, ðe he bæd; ond cwæð.
 30.372.16. Aris min broðor & ne wep þu, ah gefeoh &
geblissa: forðon seo uplice arfæstnes unc forgeaf, ðæt wit bædon.
 30.372.19. Ðæs gehates & ðæs witedomes soð se
afterfylgenda becyme ðara wisena geseðde & getrymede.
 30.372.20. Forðon ða hie betweoh him togangende wæron, ða
hie ofer ðæt lichomlicum eagum ne gesawon; & ane dæge & ðy
ilcan, ðæt is ðy ðreotteoðan dæge <foreign>Kalendarum Aprelium</foreign>, þæt
hie wæron of lichoman utgongende.
 30.372.23. & heora gastas sona betwih mid eadigre gesihðe
geðeodde wæron & midd þa engellican ðegnunge ætgædere to
ðæm heofenlican rice gelædde.
 30.372.26. Ac Herebyrht wæs ær mid singalre untrumnesse soden
& geswenced.
 30.372.27. Is ðæt to gelyfenne, þætte þæt wære
mid forestihtunge don þære godcundan arfæstnesse, þætte swa
hwæt swa he læs & wonan hæfde geearnunge from ðæm eadegan
Cuðbrehte, þætte ðæt gefylde & geclænsode þæt sar
ðære longan untrumnesse, þæt he swa geefenlicad wære mid þa gife
his ðingeres: þæt swa swa he in ane tid & in ða ilcan mid hine of
lichoman gongende wæs, þæt he ðonne ec swylce swa mid hine nalas in
ungelicum selde þære ecan eadignesse geearnode onfongen beon.
 30.374.1. Forðferde se arwyrða fæder Cuðbyrht in Farne
ðæm ealonde; & he swiðe georne wæs ða broðor biddende,
þæt he ðær eac swylce bebyrged beon moste, þær he mycle tid for
Dryhtne campode.
 30.374.3. Ond hweðre æt nehstan þæt he wæs mid heora
benum oferswiðed, þæt he geðafode, þæt mon his lic lædde to
Lindesfarena ea, ond þær in cirican geseted wære.
 30.374.6. Ða ðæt geworden wæs, þa heold þære
cyrican biscophad an gear wilferð se arwyrða biscop, oðþæt se biscop
gecoren wære, se þe fore Cuðbyrhte gehalgod beon sceolde.
 30.374.8. Þa wæs æfter þon, ðæt wæs Eadbyrht to
biscope gehalgod.
 30.374.8. Wæs se wer in wisdome godcundra gewreota & eac
swylce somod in hælde heofenlicra beboda ond swiðust in weorcum
ælmesdæda weorð & mære, swa ðæt he æghwelce geare
æfter Moyses æ, nales ðæt aan feðerfotra neata ac swylce eac ealra
wæstma & æppla & hrægla ðone teoðan dæl for Gode to
ælmessum ðearfum sealde.
 31.374.15. Ðæt wolde ða openlicor æteawan seo godcunde
arfæstnes, in hu myclum wuldre se Dryhtnes wer Cuðbyrht æfter his
deaðe lifde; þæs his lif ær ðam deaðe mid healicum tacnum
heofenlicra wundra openade & æteawde.
 31.374.18. Ða wæs ymb endlefen gear þæs ðe he bebyrged
wæs, ðætte God onsende in ðara broðra mod, þæt heo woldan his
ban geneoman & up ofer eorðan adon.
 31.374.20. Tealdon hie & wendon þæt his oðer lichoma
ðy ðeawe deadra manna fornumen wære & to duste geworden, &
ðæt hie woldon his ban on niwe cyste gedon & in ðære ilcan stowe
bufan eorðan gedefelicre arwyrðnesse wel gesettan & gestaðelian.
 31.374.25. Þa sægdon hie ðæt & cyðdon Eadbyrhte
heora biscope þæt him ðæt licede & leof wære, gif hit his
willa wære, ða geðafode he þæt heora geðeahte, & het ðæt
hie þæt dydon ðy dæge, þe his gemynddæg wære & his
forðfor.
 31.374.28. & hie swa dydon: ontyndon his byrgenne & ealne
his lichoman gemetton onwalhne & gesundne, swa swa he þa gena lifde,
& he wæs begendlic in ðæm geðeodnessum leoða, þæt he
wæs myccle gelicra slæpendum menn þonne deadum.
 31.376.2. Swylce eac ealle ða hrægl, þa ðe he mid
gegearwad wæs, nales ðæt an þæt hie ungewemmed wæron, ah swylce
eac swa hwit & swa neowe wunderlice æteawdon, swa he ðy ilcan dæge
mid gewered wære.
 31.376.5. Þa þæt þa ða broðor gesawon, þa wæron
hie swiðe forhte gewordne, & ða efestton ðæm biscope to cyðenne
& secgenne ða ðing ðe hie ðær gemetton.
 31.376.7. Se þa ænlepe wunode in syndrigre stowe from
ðære cyrican, seo wæs æghwonon mid sæs yðum utan ymbgyrded.
 31.376.9. In ðisse stowe he simle on ða tid ðæs
feowertiglic an fæstennes ær Eastrum & eft ðæt feowertig ær
Cristes gebyrdtide in mycelre forhæfdnesse & in mycelre wilsumnesse
gebeda & in teara gegote gewunelice wæs.
 31.376.12. In ðære stowe eac swylce se arwyrða his foregenga
Cuðbryht, ær ðon þe he Farne þæt ealand gesohte, sum fæc in
deagolnesse Dryhtne campode.
 31.376.14. Brohton hie ðyder eac swylce ðam biscope ðara
hrægla dæl, þe se halga lichoma mid gegyrwed wæs.
 31.376.16. & he þære gife ðoncwyrðlice onfeng, &
þa wundor lustlice gehyrde ond þa sylfan hrægl mid wunderlicre lufe
cyssende wæs, swa heo ða gena þam lichoman þæs halgan fæder
ymbseald wæron.
 31.376.19. & ðus cwæð: Gegyrewað ðone lichoman mid
neowum hræglum fore ðam ðe ge ðær on noman, & swa in ða cyste
gesettað, þe ge him gegearwodon.
 31.376.21. Forðæm ic þæt cuðlice wat, þæt seo stow
noht lange æmettig ne wunað, seo mid swa mycelre gife heofenlicre gife
gehalgod is.
 31.376.23. Ond se bið swiðe eadig se ðe him Drihten, se is
ord & syllend ealra eadignessa, forgifeð, þætte he in ðære
stowe restan mote.
 31.376.25. Þa he ða se biscop ðas word & monig þysses
gemetes mid manegum tearum & mid mycelre inbryrdnesse heortan & swylce
eac forhtigendre tungan gefylde, ða dydon ða broðor swa he het, ond
þone lichoman gegyredon mid neowum hrægle, & in ða neowan cyste
gedydon, ðe hi to ðon geworhton, & bufan flore ðære cirican
asetton.
 31.376.31. Ne wæs þa elding, þætte Gode se leofa biscop
Eadbryht wæs mid grimre adle ðread & gestanden; & seo
dæghwamlice weox & hefigode, þæt he nalas after miclum fæce he
eac swylce to Dryhtne ferde, þæt is ærran dæge Nonas Maias.
 31.378.2. Ðæs lichoman þa broðor wæron gesettende in
ða byrgenne ðæs gebletsadon fæder Cuðbryhtes & ða cyste bufan
gesetton, in ða hie gestaðeledon þa ungebrosendlican leomo þæs ilcan
fæder.
 31.378.5. In ðære stowe eac swylce oft beoð geworden
heofenlicu mægen & hælo tacen untrumra in cyðnesse heora begra
geearnunga.
 31.378.7. Ða sume we geara for gemynde awriton in ðære bec
Cuðberhtes lifes; ac in ðissum ussum stære we sceolon an toætecan,
þe us gelamp þæt we neowan gehyrdon.
 32.378.10. Wæs in ðæm ilcan mynstre sum broðor, ðæs
noma wæs Beadoþegn, se wæs lange tid cumena arðegen þara ðe
þæt mynster sohton.
 32.378.12. & cwæð, þæt he ða gena lifgende wære,
þa he þis gewrit sette.
 32.378.13. Hæfde he gewitnesse & cyðnesse from eallum
ðæm broðrum & from eallum þam cumendum, þe ðæt mynster
sohton, þæt he wæs mycelre arfæstnesse wer, & þære
bebodenan ðegnunge eadmodlice underðeoded for intingan heofenlicre
meorðe.
 32.378.17. Ða eode þes broðor sume dæge, þæt he wolde
his reon & his hwitlas, ðam ðe he in cumena bure brucende wæs, in
sæ wæscan & feormian.
 32.378.19. Ða he ða eft ham hwearf, þa wearð he semninga on
middum þæm siðfæte mid hefigre aðle gehrinen & gestonden, swa
þæt he hreas & feoll on eorðan & long fæc forðheald
licgende wæs; & þa æt nehstan hwon aras.
 32.378.22. Þa he arisende wæs, þa gefelde he his lichoman
healfne dæl from þæm heafde oð þa fet mid þa aðle geslægene
beon, þe Grecas nemnað paralysis, & we cweðað lyftadl; & he mid
þy mæstan gewinne mid his crycce hine wreðigende ham becom.
 32.378.26. Weox seo adl sticcemælum, & sona on ðære
ilcan niht hefigre gefremed wæs, swa ðæt, ða dæg com, þæt he
uneaðe þurh hine sylfne ariisan oþþe gan mihte.
 32.378.28. Ða wæs he mid þære adle gewæced &
geswenced, þa geþohte he on his mode nytte geþeahte, þæt he wolde
swylce gemete, swa he mihte, to cyrican cuman & to byrgenne þæs
arwyrðan fæder Cuðbryhtes, & þær his cneow began &
eadmodlice þa uplican arfæstnesse biddan, oð þæt he from ðære
adle genered wære, gif him festre wære ðæt, oþþe gif he mid þa
godcundan foreseonnesse leng mid ða adle clænsad beon sceolde, ðæt he
þæt saar mihte geþyldiglice mid smolte mode aberan & aræfnan.
 32.380.6. Þa dyde he, swa he on his mode gehogde, & his ða
untruman leomo mid his crycce wreðgende eode in cyrican; & hine wæs in
gebed streccende æt lichoman þæs Godes weres & mid arfæstre
ingehygde þurh his fultum wæs Dryhten biddende, þæt he him arfæst
& milde wære.
 32.380.10. Ond þa betwih his gebede & bene ðæt he hwon
onslep.
 32.380.11. Ða gefelde he, swa swa he seolfa æfter sægde,
swa swa mycel hond & brad his heafod gehrine in ðæm dæle, þe
þæt sar & seo adl on wæs, & mid þære ilcan gehrinenesse
ealne þone dæl his lichoman, ðær he mid þære adle gehefigod
wæs, on styccemælum fleondum þæm sare & æfterfylgendre
hælo geondgoten wæs.
 32.380.16. Ða ðis ðus geworden wæs, sona ðæs ðe he
onwoc, ða aras he hal & gesund.
 32.380.17. Ond he for his hælo eft Dryhtne þonc secgende
wæs & þæm halgan were his fultomes gyfe; & he ðæt eac
swylce þæm broðrum cyðde & sægde, hwæt ymb hine gedon
wæs; & hie in þæm ealle blissedon & gefegon.
 32.380.20. & he æfter ðære ðreaunge ðe
geclænsodra to his ðegnunge eft hwerf, þe he ær wel &
bighydiglice heold & bigeode.
 32.380.23. Swylce eac ða gegyrelan & ða hrægl, ðam
ðe Gode ðone gehalgodan lichoman Cuðberhtes oðþe ær lifes ende
oþþe æfter forðferedne gyredon, ða eac swylce from hælo gyfe ne
adweledon, swa swa in ðære bec his lifes & his mægena gemet swa
hwylc swa hy rædeð & leornað.
 33.380.28. Nis ðæt eac swylce to forswugienne, ðætte nu
ær þrim gearum þurh his reliquias geworden wæs, & me nu neowan
þurh ðone sylfan broðor gecuðode, in ðæm þe hit geworden
wæs.
 33.380.30. Wæs ðis gedon in ðæm mynstre, þe big Docore
ðære ea getimbred is, & from ðære ea noman onfeng, ðam mynstre
ða in abbodes onwalde fore wæs Swiðbyrht, se wæs æfest wer.
 33.382.3. Wæs in ðæm mynstre sum geong monn, ðam unwlitig
swylce & atolic his eagan breg wyrde & wemde.
 33.382.4. & se dæghwamlice wæs weaxende, & ðæs
eagan forwyrde tobeotode.
 33.382.5. Teoleden his læcas & ðone swylce mid sealfum
& mid beþinge geðwænan woldon; ac hie ne mehton.
 33.382.7. Sume lærdon ðæt hine mon aweg acurfe; sume
þæt beweredon for maran frecennesse.
 33.382.8. Mid þy ða se foresprecena broðor langere tide
ðyllic ungescræpo woon, ne ða tobeotiendan frecernesse ðam eagum
mannes hond gehælan mihte ac a dæghwæmlice wæs wyrse & wyrse,
ða gelamp him semninga mid gife þære godcundan arfæstnesse þurh
reliquias ðæs halgan fæder Cuðbryhtes gehæledne beon.
 33.382.14. Forðon ða þa broðor his lichoman æfter
manegum gearum his bebyrgednesse ungewemmedne & ungebrosnodne gemetton,
þa genamon hi sumne dæl his feaxes him to reliquium, þæt hie mihton
heora biddendum freondum syllan, oþþe æteawan in tacon ðæs
wundres.
 33.382.18. Ðyssa reliquia dæl in ða tid mid him hæfde sum
mæssepreost þæs ilcan mynstres, ðæs noma wæs ðrydred, se
æfter wæs ðæs ilcan mynstres abbod.
 33.382.20. Ða wæs he sume dæg in ða cyrican gongende
& ða cyste ontynde þara reliquia, þæt he heora sumne dæl his
biddendum freonde sealde, þa gelomp þæt se ilca geonga, se ðe on his
eagan untrum wæs, þa in ðære ilcan cyrican wæs ondweard.
 33.382.24. Mid þy he ða se mæssepreost ðone dæl, þe
he wolde, his freonde sealde, ða sealde he þæt oðer þam geongan men;
heht þæt he in heora stowe hie gesette & gedyde.
 33.382.26. Ða he ða þæm feaxe onfeng þæs halgan
heafdes, ða wæs he mid halwendre onbryrdnesse manod, ðæt he togesette
þam untruman brege; & sum fæc ðone ungeþwæran swyle mid þyde
& þwænde.
 33.382.29. Þa he ðæt gedon hæfde, þa sette he þa
reliquias/ in heora cyste, swa he haten wæs, ond gelefde þæt his eage
for ðy fexe þæs Godes weres, þæm he hrinen wæs, hraðe
gehæled wære.
 33.382.32. Ne hine owiht his geleafa wægde.
 33.382.32. Wæs ða seo æftere tid dæges, swa he sylf
sægde, ða he þæt dyde; ond þa dyde forð þone dæg, ðæt
he don ær ðohte.
 33.384.1. Ða hit wæs foreweard middæg ðæs seolfan
dæges, þa semnunga gehran he his eagan; þa gemette he hit swa hal &
swa gesund mid þy brege swa him næfre ænig swyle oþþe unwlitegnes
ne æteaude.

END_TEXT
START_TEXT

Bede 5
B9.6.7.
Bede, History of the English Church and Nation, Book 5 and Genealogy: Miller 1890-98, 384-488.



 1.384.5. Þa æfterfylgde ðæm Drihtnes were Cuðberhte in
bigonge ðæs ancorlifes, ða he dyde in Farne ðæm ealonde ær
tiidum his bisscophaades, se aarwyrða wer aeðelwald, se monigum gearum
ær in ðæm mynstre, ðe cweden is Inhrypum, ða onfongnan ðegnunge
mæssepreosthades æfter wyrðum dædum ðæm hade gehaalgade.
 1.384.9. Ðæs godes monnes geearnung oððo his liif, hwelc
were, cuðlicor ascineð, gif ic aan his wundor asecgo, ðæt me an ðara
broðra sægde, fore ðæm & in ðæm ðe hit gefremed wæs,
ðæt wæs Cuðfrið se aarwyrða Cristes ðeow & mæssepreost,
se ec swelce æfter ðon ðæm broðrum ðære ilcan cirican
Liidisfearona eae, in ðære he afeded wæs, in onwalde abbuddoomes fore
wæs.
 1.384.16. Cwæð he: Ic cwoom mid tuæm oðrum broðrum to
Farne ðæm ealonde.
 1.384.17. Wolde ic specan mid þone arwyrðan fæder
Aeðelwald.
 1.384.18. Mid þy ic ða wæs mid his gesprece wel geroeted
& me bletsonge bæd & we haam hwurfon, ða we ða wæron on midre
ðære sæ, ða wæs somninga hiofones smyltnes tosliten, ðære
ðe we ær lioðon uut; ond swæ micel winter us onhreas & swæ
roeðe storm cuom, ðæt we ne mid segle ne mid rownesse owiht fromgan
meahton, ne we us nohtes elles wendon næmne deaðes seolfes.
 1.384.23. Mid ðy we ða swiðe longe wið ðæm winde &
wið ðæm sae holonga compadon & wunnun, ða æt nestan locadon we
on bæcling, hwæðer woen ware, ðæt we ænige ðinga furðum
ðæt ealond gesecan meahton, ðæt we ær ut of gongende wæron.
 1.386.1. Caerde we usic ðider we cærde, gemaetton we usic
æghwonon geliice storme foresette & foretynde & nænig hyht haelo
in us to lafe stondan.
 1.386.3. Ða wæs æfter longum fæce ðæt we us se
gesihð feorr upp ahofon, ða gesegon we in Farne ðæm ealonde Gode
ðone leofan fæder Aeðelwald of his deagolnissum utgongende, þæt he
wolde userne siðfæt sceawian & geseon hwæt us gelumpe; forþon he
gehyrde þæt gebrec þara storma & þæs weallendes sæs.
 1.386.8. Mid þy he þa us eac sceawode & geseah in gewinne
& in ormodnesse gesette beon, ða begde he his cneo to Fæder usses
Dryhtnes Hælendes Cristes, ond was gebiddende fore usse hælo, & for
ussum life.
 1.386.11. Ond mid ðy he ða ðæt gebed gefylde, he þa
somod ætgædre ge þone aðundnan sae gesmylte ge ðone storm gestilde,
to þon ðætte þurh all sio roeðnis ðæs stormes wæs blinnende
& gesyndge windas ðurh ðone smyltestan sae usic æt londe gebrohte.
 1.386.14. Mid ðy we ða upp cuomon to londe & user scip ec
swelce from ðæm yðum up abæron, ða sona se ilca storm eft hwearf
& cwom, se ðe for ussum intingan medmicel fæc gestilde, ond ealne
þone dæg swiðe micel & strong wæs, þætte men sweotolice
ongeaton meahton, þætte se medmicla fyrst þære stilnesse, þe
ðær becwom, to benum þæs Godes weres for intingan usse hælo
heofonlice forgifen wæs.
 1.386.21. Wunade þes ylca Godes wer in Farne þam ealonde twelf
winter & þær forðferde; ac in Lindesfarena ea bi þæra
foresprecenra biscopa liicum in Sancte Petres cyrican þæs apostoles
bibyrged is.
 1.386.24. Wæron þas þing gedon in Aldfriðes tidum þæs
cyninges, se ðe æfter his breðer Ecgfriðe Norþanhymbra þeode anes
wonþe twentig wintra in cynedom fore wæs.
 2.386.27. In ðæs cyninges rice forewordum forðferde Eata
biscop, ond ða Iohannes se halga wer onfoeng biscophad ðaere ciricean æt
Heagostealdes eae.
 2.386.29. Bi ðæm biscope gewuniað secgean monig wundor
gæstlicra mægna, ða ðe hine hiowesclice cuðon, & eallra
swiþust se arwyrða wer & se soðfæsta Berhthun, se wæs his
diacon, & eft wæs abbud ðæs mynstres, ðæt is geceged In Dera
Wuda.
 2.388.1. Ðuhte us gerisne, ðæt we ða wundur sumu in
ðysse baec gemyndgode.
 2.388.3. Sindon sumu deagol wiic mid walle & mid barwe
ymbsealde, noht feorr from ðære ciricean Heagostealdes eae, ðæt is,
huhuego in oðerre halfre mile faece; floweð Tiine seo ea betwihn.
 2.388.5. Habbað ða wiic gebaedhus & ciricean Sancte
Michaheles ðæs heahengles, in ðæm se Godes wer oft mid feaum
broðrum his geferum stille wunude to biganne his leornunge & halig
gebedu, ond swiðust in ða tiid ðæs feowertiglican fæstenes ær
Eastrum.
 2.388.9. Mid ðy he ða sumre tiide in foreword Eastorfæsten
ðider cuom to wunienne, ða heht he his geferan, ðæt hio sohton sumne
earmne ðearfan, se ðe wære micelre untrumnisse & woedelnisse
hefigad, ðæt hie meahton in ðæm dagum mid him habban & mid him
ælmesse doan.
 2.388.13. Forðon his gewuna wæs, ðæt he symle swæ
dyde.
 2.388.14. Ða wæs in sumum tune noht feorr sum ging ðearfa,
se wæs ge dumb ge hreof, se wæs ðæm biscope cuð, forðon he oft
ær for hine cuom & his ælmessan feng.
 2.388.17. Se næfre ænig word gecweðan meahte: ah swæ
micle hreofle & scyrf in his heafde hæfde, ðæt him næfre
nænig feax in ðæm uferan daele ðæs heafdes acenned beon meahte, ah
in ymbhwyrfte stodon ongrislico her.
 2.388.20. Ða bebead se biscop ðeosne to him lædan, & in
his cafortune heht him medmicel hus gewyrcan, ðæt he inwunian meahte &
his dæghwæmlice onleofne onfoan.
 2.388.22. Mid ðy hit ða an wiice ðæs fæstnes gefylled
wæs, ða wæs ðy æfterran Dryhtenlican dæge, ðæt he heht
ðone ðearfan ingongan.
 2.388.24. Ða he ða inne wæs ða heht he his tungan
forðdoon of his muðe & him heawan: genom hine ða bi his cinne &
mid tacne ðære halgan rode hio gesegnade.
 2.388.27. Ða he ða hio gesegnad hæfde, ða heht he tion eft
in muð, & heht hine spreocan; & ðus cwæð: Cweð hwelc hwugu
word; cweð nu gee.
 2.388.29. Ða sona instæpe was se bend onlesed his tungan,
& he cuæð ðæt he haten wæs.
 2.388.30. Toætecte se biscop & hine heht steafa naman
cweoðan.
 2.388.31. Cweð nu a.
 2.388.31. Cweð he a.
 2.388.31. Cwæð nu b.
 2.388.31. Cwæð he ðæt.
 2.388.32. Mid ðy he ðurh syndrige noman ðeara stafa æfter
ðæm biscope cuæð, þa heht he se biscop him syllabas & word
forecweðan, & in eallum he him gerisenlice ondsweorude.
 2.388.34. Ða bebead he þæt him mon lengran cwidas biforan
cwæde.
 2.390.1. & he symle gedæftlice æfter cwæð: &
ofer þæt ealle ðy dæge ne ablan & þære æfterfylgendan
nihte, ða hwile ðe he wacian meahte swa swa ða sægdon ða ðer
onwearde wæron þæt he a hwæthwugu spræce & oðrum mannum
æteaude ða deagolnisse his willan & his geðohta, þæt he
næfre ærþon gedon meahte; on gelicnisse þæs monnes, þe longe
halt wæs & swa geboren of his modor hrife, þæt hiene his eldran
beran scoldan & he gan ne meahte.
 2.390.8. Þa gehældan hiene ða apostole Petrus &
Iohannes, cwið seo boc, þæt he up astode & ongunne hliapettan, &
mid þæm apostolum in ðæt temple eode & aa wæs gongende &
hleapende & Dryhten herigende.
 2.390.11. Wæs he gefeonde, swa hit nænig wundor is, þære
ðenunge his fota, ðara ðe he swa micelre tide benumen wæs.
 2.390.13. Ða wæs he se bisscop eefengefeonde his hælo:
& bebead his læce, þæt he scolde ec swelce hælan & lecnian
þa hreofle his heafdes.
 2.390.14. & he swa dyde; & wæs gefultumad mid ðæs
bisscopes blætsunge & gebedum, þæt se gunga wæs geworden hale
lichoman & fægre onseone & georowyrde in gespræce, & hæfde
crispe loccas fægre, se ðe ær wæs unwlitig, þearfa, & hreof
& dumb.
 2.390.18. Ond he wæs blissiende be ðære onfongnan gesynto
his; ond eac swylce se bisscop him forgeaf þæt he moste in his geferscipe
wunian, gif him ðæt leofre wære, ah he ða ma geceas ðæt he
wæs eft ham hweorfende.
 3.390.22. Sægde se ilca Berhthun oðer wundor be ðæm
forespræcenan bisscope.
 3.390.23. Ða se arwyrða wer Wilferð biscop æfter longum
wræce wæs eft onfongen on his biscuphad ðære cirican Heagostaldes
æ, ond þæs ilca Iohannes, ða Bosa bisscop forðfoered wæs, se
wæs micelre halignisse & eadmodnisse mon, for hiene geseted
Eoforwicceastre, þa cwom he sumre tide to sumum nunmynstre, þæt is
genemned Weatadun, þæm ða Hereburh abbuddisse in aldordome fore wæs.
 3.390.30. Mid ði we ða þider cuoman, cwæð se Beorhthun,
& mid micle gefean ealra we onfongne wæron, sægde us seo abbuddisse,
þæt sumu fæmne of ðara nunnena rime, seo wæs hiere licumlic
dohtor, mid hefigre adle gestonden wære.
 3.392.2. Sægde þæt hiere niowan blod læten wære in
earme, & in ðære blodlæswe þæt hio wære mid untrymnisse
gestonden; ond seo sona wære to ðon swiðe weaxende & hefigende
þæt se earm wæs in micelne swile gecerred & to ðon swiðe
aswollen , þæt hiene monna nan mid twam handum ymbspannan ne meahte; &
þæt hio wære on bedde licgende, & hiere mon feores ne wende.
 3.392.8. Bæd heo forðon sio abbuddisse ðone biscop, þæt
he hine to ðon geeaðmodde, þæt he in to hiere geeode & heo
geblætsode; cwæð, þæt heo gelefde þæt hiere sona wel wære
æfter his blætsunge.
 3.392.10. Ða frægn he se bisscop hwonne hiere blodlæs os
ærest wære.
 3.392.11. Ða he ða ongeat, þæt hit wæs on feowernihtne
monan gedon, cwæð he: Swiðe unwislice & ungelæredlice ge dedon,
þæt ge scoldon on feowernihtne monan blod lætan.
 3.392.14. Forðon ic gemon, þæt ðære eadigan gemynde
Theodor ercebiscop cwæð, þæt ðære tide blodlæs eow wære
swiðe frecenlic, þonne ðæs monan leoht & sæs flod in weaxnesse
bið.
 3.392.17. Ah hwæt mæg ic nu ðære fæmnan don, gif hio
æt forðfore is?
 3.392.18. & hio hwædre geornlice hiene bæd & halsode
for hiere dohter, forðon hio hie swiðe lufode, & mynte heo for hiere to
abbuddissan gesettan.
 3.392.20. Þa æt nihstan geðafode se biscop, þæt he to
þæm untruman men geeode.
 3.392.22. Þa he ineode to ðære fæmnan, þe ðær
læg, þa genom he me mid hiene.
 3.392.23. Wæs mid micle sare getogen, swa ic ær sæde,
& se earm wæs swa swiðe great & aswollen, to ðon þæt he
nænge begnisse in þæm elmbogan hæfde.
 3.392.25. Ða gestod he se biscop æt hiere & orationem
gecwæð ofer hiere & geblætsode & gesægnode & wæs
utgongende.
 3.392.27. Mid ðy we ða gelimplicre tide æt beorde sæton
& æt swæsendum, þa com sum þara hina, cleopode me & het utgan
& cwæð: Cwænburh bideð wæs þæt þære fæmnan noma
þæt ðu hraðe eft to hie eode.
 3.392.30. Mid ðy ic ðæt dyde & wæs ingongende, þa
gemette ic heo glade ondwleotan & hale & gesunde.
 3.392.31. & mid ðy ic ða æt hiere gesæt, cwæð
heo: Wilt ðu, wit unc abidde ondrincan.
 3.392.32. Cwæð ic: Ic wille, & me leof is, gif ðu
mæge.
 3.392.33. Þa bær unc mon lið forð, & wið butu
druncon.
 3.394.1. Ða ongon heo me sæcgan, & cwæð: Sona
þæs ðe se biscop orationem ofer me arædde & me geblætsode
& gesægnode & utgongende wæs, sona ic wæs wyrpende & me
wel wæs.
 3.394.3. & ðeah ðe ic nu gena þa ærran mægen ne
hæbbe, hwæðre eall ðæt sar & se ece ge of minum earme,
þær he hattra & beornendra wæs, ge of eallum minum lichoman eall
onwæg alæded wæs, efne swa se biscop ðone ece & þæt sar mid
hiene ut bære.
 3.394.7. Ond þeah ðe se swile ðæs earmes nu gena gesene
sie, hwæðre þæt sar is eall of gewiten.
 3.394.8. Ða we ðonon ferdon, þa wæs sona se swile
gesweðrad, & seo fæmne hal & gesund & from deaðe genered.
 3.394.10. & hio ðæs ðryhtne Hælende lof & wuldor
sægde ætgædere mid þæm oðrum Godes þeowum þe ðær
wæron.
 4.394.13. Oðer wundor noht ungelic þissum be ðæm
foresprecenan biscope sægde se ilca abbud & ðus cwæð: Wæs
sumes gesiðes tun, se wæs Puh haten, noht feor ussum mynstre, þæt is,
hugu on twegra mila fæce.
 4.394.16. Þæs wif wæs huru feowertig daga mid grimre adle
gestonden, swa ðæt heo þreom wicum fullum ne meahte uute cuman of
ðæm huse ðe heo on læg.
 4.394.18. Ða gelomp in ða ilcan tid, þæt se Godes wer
wæs ðyder gelaðod circan to halgianne from ðæm ilcan gesiðe.
 4.394.19. Þa seo circe gehalgad wæs, & he mæssan
gesungen/ hæfde, ða bæd se gesið hiene, ðæt he eode in his hus
& ðær mete þege.
 4.394.21. Wiðsoc se biscop & cwæð þæt his mynster
neah wære, þæt he scolde þyder feran.
 4.394.23. Þa ætfealh se gesið geornlice his benum, gehet
þæt he wolde þearfum ælmessan sellan & his fæsten aliesan,
þæt hiene geeadmedde þæt he in his hus eode & mete þigde.
 4.394.25. Bæd ic eac ætgædre mid hiene, & eac swylce
mec gehet wedlum ælmessan sellan, þa unc getigðade & in þes
gesiðes hus ineode, & ðæt geblætsade & swæsendo þege.
 4.394.28. Mid þy wit ðæt þa lete & uneðelice
þurhtugon, þæt he ðæs geðafa bion wolde, þa eodon we into
swæsendum.
 4.396.1. Þa sende se biscop ðæm wife, ðe þær untrum
læg sumne dæl þæs haligwætres, ðe he to ðære circan
gehalgode þurh ænne þara broðra, ðe mid mec ðyder coman, &
bebead þæt he hiere sealde ðæt wæter to bergenne, & swa
hwær swa hiere mæst þearf & sar & ece wære, þæt hio mid
þy wætre þwoge.
 4.396.5. Þa ðæt swa gedon wæs, ða sona instæpe aras
ðæt wif hal & gesund: & nales ðæt an þæt hio þære
longan untrymnisse beswicade, ah swylce eac ða forlorenan mægen somod
fullice onfeng; & ineode & ðæm biscupe bær drincan & us
eallum þegnode, & scencte, oðþæt ða gereorde gefylled wæs.
 4.396.9. Wæs heo onhyrgende þa swægre Sanctus Petrus
þæs apostoles, mid ðy heo wæs swenced mid hæto & mid bryne
fæferadle, þæt hio to hrinenisse þære Dryhtenlican honda somod
onfæng hælo & mægen & aras & ðæm Hælende
þegnade.
 5.396.14. Æft oðre tide wæs se biscop gelaðod sumes
gesiðes circan to halgianne, se wæs haten Addi.
 5.396.15. Mid þy he ða abedenan þenunga gefylled hæfde,
þa bæd se gesið hiene, þæt he eode in to anum his geferena, se
wæs mid þa grimmestan untrymnisse hefigad & ðrycced, swa ðæt he
wæs loma & ealra his lioma þegnunga benumen & bescired, &
monnum gesewen wæs þæt he æt forðfore wære.
 5.396.19. Wæs him eac þurh gegearwad & geworht, in
ðære he forðfered bebyrged beon scolde.
 5.396.21. Toæteacte eac swelce se gesið his benum, þæt he
his tearas geat & weop & geornlice bæd & halsade, þæt he to
ðæm untruman men ineode & him fore gebæde.
 5.396.23. & sægde þæt him leof wære & his lif
niedbehæfdlic: & cwæð þæt he gelefde, gif he his honda hiene
on sette & hiene blætsian wolde, þæt him sona wel wære.
 5.396.26. Ða eode se bisscop ðyder in to him & hiene neah
forðfore geseah, & ða men ealle unrote ða þe him æt wæron,
& ða þruh him biggesette, in ðære he to bebyrgenne geseted beon
scolde.
 5.396.28. Þa sang he orationes ofer hiene & hiene
geblætsade & gesægnade.
 5.396.29. & ða ut he gan wolde, ða cwæð he þæt
gewunelice word þæra frefrendra: Truma þec hræðe & wel.
 5.396.31. Þa wæs æfter þissum þa hio æt beode
sæton & æt swæsendum, ða sende se untruma man to his hlaforde
bæd þæt he him onsende wines ondrincan: cwæð þæt hiene
þyrste/.
 5.398.2. Þa wæs he swiðe gefeonde þæt he drincan
meahte: sende him glæsfulne wines, & þæt se biscop geblætsade.
 5.398.3. Sona swa he hit gedruncen hæfde, swa aras he instepe
& þære ealdan untrumnesse getrumad wæs, & hiene gegyrede mid
his hrægle & ut þonan eode.
 5.398.6. & he eode in to þam biscope & hiene grette &
þa ymbsittend, & cwæð þæt hine lyste mid him etan &
drincan.
 5.398.8. Hehton hiene sittan mid him to swæsendum, & swiðe
gefeonde wæron be his gesynto & hælo.
 5.398.9. Sæt he & swæsendo þeah & dronc &
blissede mid him; & monig gear æfter þissum lifde, & in ðære
ilcan hælo awunode, þe he onfæng.
 5.398.11. Þis wundor se gemyndgeda abud sægde ðæt hit ne
wære him ondweardum þus geworden, ah ðætte þa hit him sægden,
ða þe ðær ondwearde wæron.
 6.398.14. Nis ðæt wundor to forswugianne, þæt Herebald se
Cristes þeow sægde from him ge ðæt eac swylce geworden beon in him
selfum.
 6.398.16. Wæs he ða in his gefærscipe drohtigende, &
eft wæs abbud in ðæm mynstre æt ðæm gemyndum Tune streames.
 6.398.17. Cwæð he: ðæs biscopes lif, swa swiðe swa
monnum riht is to eahtienne, þæt ic ondweard gearwe cuðe, ðurh eall ic
gemette biscobwyrðe beon: ge eac swylce hwelcre gearnunge he hæfd wære
mid ðone inlican gewitan, ge in mongum oðrum ge swiðust in me seolfum,
ic wæs ongeotende.
 6.398.22. Forðon þe he mæc, þæs ðe ic cweðe, from
deaðes þirscwalde wæs acegende, & mec to lifes wege mid his gebede
& blætsunge gelædde.
 6.398.25. Wæs ic in ða ærestan tid minre geoguðhadnisse
in his geferscipe drohtigende & him befæsted wæs, to ðon þæt
ic scolde æghwæðer ge sang ge bec leornian; ac ða gena ic ne wæs
min mod fulfremedlice bewergende þæm geoguðlicum unalefednessum.
 6.398.28. Gelomp sume dæge, ða we ferende wæron mid hiene,
ðæt we becoman on smeðne feld & rumne; & wæs gescrope
ærneweg.
 6.398.30. Þa ongunnan ða geongan biddan þone bisscop, þa
ðe mid hiene wæron & swiðust læde, þæt he him alefde
þæt hio ærnan moste & gecunnian, hwelc heora swiftost hors
hæfde.
 6.400.3. Ða wiðsoc he se bisscop ærest & cwæð,
þæt ðæt idel & unnyt wære, þæt hio bædon &
wilnedon.
 6.400.4. Ac ða æt nihstan mid anmode willan monigra þæt
he wæs oferswiðed.
 6.400.6. Cwæð he: Doð swa gif ge willen: ond hwæðre
þæt Herebald allinga hiene from ðæm geflite ahebbe.
 6.400.7. Þa abæd ic geornlice & halsede, þætte me
wære eac lefnes sald to ærnenne & to flitenne mid him; forðon ic
getreowde minum horse wel, þæm betstan þæt me bisscop salde.
 6.400.10. Ond þeah ðe ic georne bæde, ne meahte nænge
þinga lefnesse abiddan.
 6.400.11. Mid ðy ic ða gelomlice hider & ðyder mec
hwerfde & se bisscop mec a beheold, þa geærndon hio sume ðrage,
& eft hwurfon.
 6.400.13. & ic wæs mid gæglisce mode oferswiðed,
þæt ic me ne meahte bewergan, þeah ðe mec se biscop bewerede, ac ic me
to ðam plegan gemængde, & ongon somod ærnan mid him.
 6.400.17. Mid ðy ic ðæt dyde, þa geherde ic þone bisscop
me on bæclinge mid geomrunge cweoðan: Eala; hwæt ðu me micel yfel
& lað dest mid þinre ærninge.
 6.400.19. & ic ða word geherde, & nohte ðon ær
þære ærninge blon.
 6.400.20. Ne wæs ða ælden; mid þy þæt hors swiðust
orn & onælþ hiene, wæs þæt hit sume sloh on þæm wæge
mid swiðþran ræse oferhleop & oferstælde.
 6.400.22. Þa wearð me slide & him of afeol, & ic sona
wæs aswolten, & min gewit & ealle mine styrenesse forleas.
 6.400.24. Wæs in ðære ilcan stowe sum stan ðære
eorðan gelic mid ðinre tyrf bewrigen, & nænig oðer stan in eallum
þam felde gemeted beon meahte.
 6.400.26. Þa gelomp mid þa godcundan foreseonnesse þære
synne to witnunge minre unhersumnesse; ða ic hreowsende wæs, ða ic mid
ðy heafde & mid honda com on ðone stan dryfan.
 6.400.28. & se ðuma gebrocen wæs, & eac swylce seo
geðeodnes þæs heafdes tobrocen wæs & tolesed; & swa swa ic
cwæð, þæt ic wæs deadum gelic & nan lim onstyrgan meahte.
 6.400.31. Ða slogan heo geteld ofer me in ðæm ic læg.
 6.402.1. Wæs hit huhugu seo seofoðe tid dæges, ðæt is
an tid ofer midne dæg: from ðære tide oð æfen ic stille læg
& swa dead wunode.
 6.402.3. Þa hit æfen wæs, ða acwicode ic hwon & mine
geferan mec ham bæran; & ic swigende ealle ða niht awunode, &
blode spaw, forðon mine innoðas in ðæm fylle tolocene wæran.
 6.402.6. & se biscop hefiglice sargade be ðæm fille &
be minre forwyrde; forðon þe he mec mid syndrigre lufan lufode; ne he wolde
ðære nihte æfter his ðeawe mid his geferum wunian: ac he ana in
gebedum stod, & ða niht ealle wacade.
 6.402.9. Ic wænu þæt he wære bensiende ða uplican
arfæstnisse minra gesynta.
 6.402.10. & sona in ærmorgen eode inn to me; & song
orationem ofer me & næmde mec mine noman.
 6.402.12. Þa wæs ic sona swa ic of hefgum slæpe aweht
wære.
 6.402.13. Ða fregn he mec, hwæðer ic wiste hwa ðæt
wære se ðe to mec spræcende wæs.
 6.402.14. Ða ontynde ic mine eagan, locode on hiene, &
cwæð: Ic wat geare þæt ðu eart min se leofesta biscop.
 6.402.15. Cwæð he: ðynceð þe?
 6.402.16. Mæge ðu lyfgan?
 6.402.16. Cwæð ic: Ic mæg þurh eower gebeodu, gif Dryhten
wile.
 6.402.17. Þa sette he his hond on min heafod & mæc
sægnade & blædsade & hwearf eft to his gebede; & æfter
medmiclum fæce niosode he min eft & cunnade.
 6.402.19. Ða gemette he mec sittende, & ic spræcan
meahte.
 6.402.20. Þa ongan he mec acsian & frinan, hwæðer ic
wiste hwæðer ic on riht butan incan gefulwad wære.
 6.402.22. Wæs he mid ða godcundan inbrydnesse monad, swa
ðæt sona æfter gecyðed wæs.
 6.402.23. Ondswarode ic him & cwæð, þæt ic butan
twion wiste mid fulwihte bæðe in synna forlætnesse aðwegen beon;
& þæs mæssepreostes noman him næmde, from ðæm ic wiste
þæt ic gefulwad wæs.
 6.402.26. Cwæð he se biscop: Gif ðu from þissum
mæssepreoste gefulwad wære, þonne ne eart ðu fullfremedlice no on
riht gefullwad.
 6.402.28. Forðon ic hiene cuðe, þa he to mæssepreoste
gehalgad wæs, & he næfre fram ungleawnesse & for his
unscearpnisse ða ðenunge to cristienne oðþe to fullwienne on riht
geleornian meahte.
 6.402.31. Ond ic him forðon ða ðenunge forbead, forðon he
rihtlice gefyllan ne meahte.
 6.402.32. Ða he ðis cwæð, sona in ða ilcan tid ða
cristnade he mæc.
 6.402.33. Ða wæs geworden, þæs ðe he on minre ondwlitan
bleow, ða sona instepe gefelde ic mec batiende & werpende.
 6.404.1. Ða heht he læce to him & him bebead, þæt he
þa tolesdan geðiodnesse minre heafudwunde gesette & awriðe.
 6.404.3. Ond sona þæs ðe ic his blætsunge hæfde, ða
getrumede ic mec & gestrongad wæs, swa þæt ic on morgen hleop on
min hors & ferde mid hiene in oðre stowe to oðrum ham.
 6.404.6. & æfter medmiclum fæce, ðæs ðe ic fullice
gehæled wæs, ðæt ic eac swylce mid ða liffestan, yðe, þæt
is mid fulwihte bæðe, rihtlice þurhgoten & gefulwad wæs.
 6.404.9. Wunode þes Godes wer in biscophade ðreo & <foreign>XXX</foreign>
wintra, & swa wæs astigende to ðam heofonlican rice, & wæs
bebyrged in Sanctæ Petrus portice in his mynstre, þæt is cweden In
Deora wuda.
 6.404.12. Forðon þa he for maran ældo ðone biscophad
ðægnian ne meahte, ða gehadede mon in biscophade Wilfrið his
mæssepreost in Eoforwicceastre; ond he gewat to ðam forespræcenan
mynstre, & ðær his lif in Gode mid wyrðre drohtunge gefylde.
 7.404.16. Þa wæs ðy þriddan geare Aldfriðes rices
ðæs cyninges, þæt Ceadwala Wesseaxna cyning, mid ðy ðe he his
ðeode twa gear fromlice in cynedome fore wæs, ða he forlet ðæt
eorðlice rice for Dryhtne & for ðam ecan rice in heofonum & to Rome
com, & him syndriglice wilnade þæt wuldor begitan, þæt he æt
stowe þara apostola mid ða wællan fullwihte bæðes aðwegen
wære, in ðam anum he geleornode monna cynne ingong geopenian ðæs
heofonlican lifes.
 7.404.22. Ond swylc eac he wæs gehihtende, þæt he, sona
þæs ðe hiene mon gefullwade, his lichoman tolesed wære & clæne
to ðam ecan gefean ferde heofona rices wuldres.
 7.404.25. Ond æghwæðer ðara, swa swa he on his mode
foresette, ðurh Dryhtnes fultum gefylled wæs.
 7.404.26. Forðon he ðyder becom & fram Sirige þæm
papan gefulwad wæs ðy halgan dæge þæs Easterlecan
ræstedæges; & under crisman wæs sona adle stonden, & ðy
twelftan dæge <foreign>Kalendarum Maiarum</foreign>, þæt he wæs fram lichoman alesed
& forðferde, & wæs geðeoded to ðara eadigra rice in heofonum.
 7.404.31. Swylc him eac in ða tid fulwihtes se gemyndega papa
Petrus to naman scop, þæt he þæm eadigestan aldre þara apostola, to
ðæs þam halgestan lichoman he mid arfæstan lufan feorran fram
eorðan gemærum com, eac swylce his noman gemanan geðeoded wære.
 7.406.4. Ond he wæs on his circan bebyrged: & se papa heht
gewrit on his byrgenne awritan, ðæt in ðam æghwæðer ge seo
gemynd his wilsumnisse ðurh ealle woruld fæste awunode, ge eac swylce ða
men, ðe þæt gewrit ræddan oðþe geherde, se bysen his dæde to
æfestnesse geliese onbærnde.
 7.406.9. Þa Ceadweala to Rome gewat, ða fæng æfter him
Ine to Wesseaxna rice, se wæs eac of ðære cynelican strynde.
 7.406.10. & mid þy he seofon & <foreign>XXX</foreign> wintra rice hæfde
ðære ðiode, þæt he eac swylce þæt rice forleart & his
gingrum bebead, & to þære eadigra apostola stowe ferende wæs.
 7.406.13. Ða wæs Gregorius papa haten in ða tid.
 7.406.13. Wilnade he in neawiste ðara haligra stowe to tide
elðiodgian on eorðan, þæt he ðy cuðlicor fram ðam halgan
geearnade in heofonum onfongen beon.
 7.406.16. Þæt ðyssum ylcum tidum monige of Ongelcynne
æðele ge unæðele, lædde bescorene, wæpned & wif geflitlice
dedon.
 8.406.18. Þa wæs ðy nehstan geare, æfter ðam ðe
Ceadwala æt Rome forðfered wæs, þætte ðære eadgan gemynde
þeodor ercebiscop ald & dagena full forðfered wæs, þæt is þa
he hæfde eahta & hundeahtatig wintra.
 8.406.21. Ðone seolfan riim wintra hiene hæbbende beon, he oft
ær his monnum foresægde, ðæt he mid onwrignisse his swæfnes
ongete.
 8.406.23. Wunode he on biscophade tu & <foreign>XX</foreign> wintra, &
wæs bebyrged on Sanctæ Petrus cirican, in ðære alra ðara biscopa
lichoman Contwara burge gesette seondon.
 8.406.25. Bi ðam ætgædre mid þæm ilcum efenhletum his
hades rihtlice & soðlice mæg cweðan, þæt heora lichoman in
sibbe bebyrgde siondon, & hiora noma leofað wide ferh in ecnesse.
 8.406.27. Ond ðæt ic hrædlice cweoðe, þæt in ða
tid his biscophada swa micel fromung ongon beon in Ongelcynnes cirican swa
næfre ær ðon beon meahte.
 8.408.1. Þa feng æfter Theodore Berhtwold to ðam
bisscophade, se wæs abbud in ðæm mynstre ðe Reaculfe is nemned.
 8.408.2. Wæs se wer in wisdome gewrito wæl gelæred, ge eac
somod in ciriclicum ðiodscipum & in mynsterlicum healice intimbred,
ðeah ðe he no sie his foregengan to wiðmeotene.
 8.408.5. Wæs he gecoren in biscophade ðy ærestan dæge
Iulius monðes; wæran ða Wihtred & Swefheard cyningas on Cænt.
 8.408.7. Wæs he gehalgad ðy æftran geare ðy ðriddan
dæge <foreign>Kalendarum Iuliarum</foreign> wæs se Dryhtenlica dæg from Godwine
aldorbisscope Gallia rices.
 8.408.9. Ond he set on his setle on Cænt ærran dæge
<foreign>Kalendarum Septembrium</foreign> ðy Dryhtenlican dæge.
 8.408.10. Se betwih monge bisscopas ða he gehalgade, eac swilce,
ða Gefmund ðære circan bisscop æt Hrofeceastre forðferde, &
Tobiam for hiene gehalgade; se wer wæs on Lædenesc gereorde & in
Grecis & in Englisc micellice intimbred & well gelæred.
 9.408.15. Þære tide se arwyrþa Cristes ðeow & saceard
Ecbriht se halga, ðone ðe we ær beforan sægdon, þæt he in
Ibernia þæm londe in elðiodignisse lifde for ðæm ecan eðle in
heofonum to betanne, foresette he & ðohte on his mode, þæt he wolde
monigum brycsian, þæt is ðæt he wolde ðæt apostolice wiorc
onhyrgan, sumum ðara ðeoda Godes word & godspell læran & bodigan
þæm ðe hit ða get ne geherdan.
 9.408.21. Ðara cynna monig he wiste in Germanie wesan, þonon
Ongle & Seaxan cumene wæron, ðe nu Breotene eardiað.
 9.408.23. Wæran Fresan, Rugine, Dæne, Huna, Aldseaxan,
Boructuare.
 9.408.24. Wæron eac oðer folc monig in ðæm ilcum
dælum, ða gena æðenum þeawum þeogende, to ðæm se
forespræcana Cristes cæmpa ymbliðendre Breotene utan cuman wolde, gif
wen wære þæt he ðær hwelce meahte diofle oðgripan & to
Criste gecerran; oðþe gif ðæt beon ne meahte, þurh ðæt he wolde
Rome gesecan, & ða halgan stowe þara eadigra apostola & cristes
martyra geseon & him ðær gebedigan.
 9.410.1. Ac him ða upplican onwrigenesse & weorc somod
wiðstodon, þæt no hwæðer ðissa gefremedæ ne ðurhteah.
 9.410.3. Ða gecas him geferan, ða þe æghwæðer ge on
hiora dædum ge on gelærednesse frome & scearpe wæron Godes word to
bodienne & to lærenne, & ealle ða ðing gearwade ða ðe
scipliðendum nedþearflicu gesewen wæron, þa com sume dæge on
ærmorgen to him an ðara broðra, se wæs iu on Breotene Bosles discipul
& ðegn Gode þæs leofan sacerdes, mid ðy he ða se ilca Bosel
wæs regolweard in ðæm mynstre in Mailros, under Eatan, þem abbude,
suæ sue we beforan sægdon.
 9.410.10. Sægde him his gesihðe, sio him on ðere ilcan nihte
æteaude; cuæð he: Mid þy we gefylled haefdon userne uhtsong & ure
gebedo, & ic mine limo on beddstowe strehte & me liht slep oferorn,
þa æteaude me min giu magister & festerfæder min se leofesta Bosel
& mec frægn, hwæðer ic hine ongeotan meahte.
 9.410.14. Gea, cweð ic, þu eart min Bosel.
 9.410.15. Cueað he to þon: Ic com hider, þæt ic scealde
Drihtnes Helendes ærende Ecgbrihte bringan, ðæt þu hweðere
scealt him sæcgan & gecyþan.
 9.410.17. Sage him forsoð, ðæt he ne mæg þone
siðfæt gefyllan, þe he gemynted hæfð; forþon þe Godes willa is
ðæt he fere to Columban mynstre to læranne.
 9.410.19. Wæs se Columba se æresta laruw ðæs cristinan
geleafan in þæm morlondum, ða ðe siondan to norðdæle Peohta
rices.
 9.410.21. & he ærest getimbrede & gestaðolede þæt
mynster, þe in Hi ðem ealonde monigum folcum Pehta & Scotta longe
aarwyrðe awunede.
 9.410.23. Wæs þæt se ilca Columba, þe Scottas siððan
Columcille nemdon.
 9.410.24. Ða æcgbriht geherde ða word þære gesihðe,
ða bebead he þæm breðer ðæt he nængum mæn ne sægde þa
gesihðe: cwæð þæt hit eaðe mehte beon, ðæt hit þurh
biosmrunge eteawed wære.
 9.410.27. Hweðre he þa wisan swigende sceawede & ondred
ðæt hit soð wære; ne he ohte ðy mae blann from gearwunge þæs
siðfætes, þe he feran wolde þeode to læranne.
 9.410.29. & æfter feaum dagum eft com se foresprecena
broðor to him & him segde, þætte ðære ilcan nihte him Bosel
þurh gesihðe ætæawde æfter ðan þe uhtsang wæs gefylled,
& him cuede to: Forhwon segdes ðu æcgbrihte swa gemeleaslice & swa
wlæclice þa ðing, ðe ic bebead him to secganne.
 9.412.1. Ah gong nu & saga him; swa he welle swa he ne wille,
he sceal to Columban mynstre cuman, forðan þe hiora sylh unrihte gongað;
ah he ða sceal to rihtre stige geteon.
 9.412.4. Þa he þas word geherde, þa bebead he eft þæm
breðer, þæt he nænigum menn ma openade ne ne cydde.
 9.412.5. & þeh ðe he gewiss geworden wære þurh ða
ætewnesse þære gesihðe, nohte þon læs he his fore gegearwede mid
ðæm gemyndgadum broðrum.
 9.412.7. Mid þy heo ða þæt scip gehlested hefdan mid
þæm þingum, þe swa miceles siðfetes need abædde, & monige
dagas windes & gewidera beodan, ða wæs sumre neahte geworden swa grim
storm & swa reðe, þætte of micelum dæle þa ðing to lose
wurdan, þe in ðæm scipe wæran, & þæt scip forleort betihn
þa yða in siðian licgende.
 9.412.13. Þa oncneow se Godes monn ðæt he faran ne moste,
& cuæð: Ic wat þætte þæs storm for me is cumen & sended
wæs.
 9.412.15. & he hine ofteah þære fore & unrot ham
ferde.
 9.412.16. & he hweðre, an his geferana, wæs Wihtbriht
haten, se wæs middangeard forhycgende, & he wæs on wiisdome codcundre
lare mære, & monig gear he in Hibernia ellþeodig ancorliif dede in
micelre fullfremednesse ða astag he in scip, & com in Fresena land; &
twa gear singal þær þeode & Rædbedde hiora cyninge hælo word
& codcundre lare bodade & lærde.
 9.412.21. Ne he hwæðre ænigne wæstem swa miceles
gewinnes mid þam ellreordigum gemetan mehte.
 9.412.23. Ða hwearf he eft to ðære leofan stowe his
ellðeodinesse, & in ðære gewunelican stillnesse Drihtne lifde.
 9.412.25. & forðon þe he ðæm utlican to geleafan
brytian ne mehte, he ða his geferum ma of his mægna spedum & bisenum
byrtian gemde.
 10.412.28. Ða ðæt se Godes wer Ecgbrihte geseah, ðæt he
ne wæs forlæten, þeodum godcunde lare to bodienne, ah þæt he
wæs hæfd fore oðre nyttenesse þære halgan cirican, bi ðære he
foremanad wæs mid godcundre onwrignesse, ne ðætte Wihtbriht owiht
fremede, þeh ðe he in ða dælas become, ða ongann he þa gena in
ðæt wærc godcundre laare saendan halige weoras & geornfulle
tuelfe, þara aldormon wæs Willbrord micelre geearnunge mæssepreost.
 10.414.4. Mid ðy hio ða þider coman on land, ða cerdan hio
ærest to Pipine Froncana cyninge & ðoncweorðlice wæran from him
onfengene.
 10.414.7. Ond forðan he niwan geeode þa fyrran Fresan, &
þonon Ræbed ðone cyning adraf, sende hio ða þider, þæt hio
scoldan þær Godes word bodian & læran.
 10.414.9. & he ec swylce hio wæs gefultumiende mid his
cynelicre aldorlicnesse, ðæt him mon noht hefiges ne laðes gedon
dorste, & mid monigum fremsumnessum þa geweorðade, þa ðe Cristes
geleafan onfon woldon.
 10.414.12. Ðonon wæs geworden þurh Drihtnes gife &
fultum, þæt hio monige hrædlice from deofolgeldum to Cristes geleafan
gecerdan.
 11.414.15. Ðeossa bisene wæran fylgende sume tuegen
messepreostas of Ongolcynne, þa in Hibernia þem ealonde micelre tiide for
hiofana riices lufan in ellðeodinesse liifdan.
 11.414.17. Cuomon hio to Ealdseaxna mægðe, gif wen wære
þæt hi þær ænige þurh heora lare CristeN begytan mihte.
 11.414.19. Wæran hie begn ane naman nemned, swa hio ec swylce
anre willsumnesse wæran.
 11.414.20. Wæs hiora æghweðer Heawald nemned.
 11.414.21. Wæs ðis tosceaden hweðre, þætte for hiora
missenlice feaxes hiwe oðer wæs cueden se blaca Heawald, oðer se hwita
Heawald.
 11.414.23. Wæs hiara oeghweðer æwfestlice gelæred;
wæs se blaca Heawald hweðere mae in wisdom haligra gewrita getyd.
 11.414.26. Þa hio ða in Ealdseaxe cuomon, þa eodon hio in
sumes tungerefan giæstern, & hine bædon þætte hio onsende to
ðæm aldormen þe ofer hine wæs; segdon þæt hio hefdon nyt
ærende & nyttne intigan sumne, þe hio him lædan scoldan.
 11.416.2. Forðon hio ða ilcan Ealdseaxan næfdan agene
cyning; ah monige aldormenn wæran þeode forsette.
 11.416.4. Ond þonne sio tiid gewinnes & gefeohtes, cuomon
ðonne hio mid tanum to ðam ealdormannum, & swa hwylcne hiora swa him se
tan æteawde, þonne gecuran hio ðone him to heretogan & to lattowe,
& ðone fylgdan & him herdon.
 11.416.8. Ðonne ðæt fyht & þæt gewinn geenddad
wæs, þonne weran hie eft efnrice, wæran ealdormenn.
 11.416.9. Þa onfoeng hio se tungerefa & him wæs gehatende,
ðæt he hio wolde to his aldormen onsendan, swa swa hio bædan; & he
hio þa hwylce hugu dagas mid hine geæfde.
 11.416.12. Mid þy hio ða ða ellreordigan ongeotan ðæt
hio wæran oðere aefestnesse, forðon hio simle hiora salmas sungan &
in halgum gebedum Gode þeoddon, dæghwemlice Gode asægdnesse beran,
& mæssan sungan hæfdan hio mid him gehalgude fatu, & gehalgadne
tabul on wigbedes gewrixle ða wæran þa hæðnan betwih him
þehtiende & sprecende: gif hio to ðem ealdormen bicuomen & mid hine
sprecende wæran, ðæt hio hine from hiora godum acerden, & to
ðære niowan aæ þæs Cristes geleafan gehwerfde; swa sticcemælum
all hiora mægðe neded wære, þæt hio hiora ald bigong forleorte
& þæt niowe beode.
 11.416.21. Genaman ða semniga þa Godes menn & ofslogan;
þone hwitan Heawold hio hreðe mid sweorde ofslogan; þone blacan Heawald
hio longe cuelmdon & þurh limo witnadon.
 11.416.24. Þa hio ða ofslægene weran, þa wurpan hio hiora
lichaman uut in Riine þa eae.
 11.416.25. Ða þæt ða geherde se ealdormon, hu hie gedon
ymbe þa menn haefdan, ða ðe gesion & sæcgan waldon, þa wæs he
swiðe eorre; sende þa weord þider & heht ðone tunscipe ealne
ofslean, & þone tun forbernan.
 11.416.28. Weran þrowiende þa forsprecenan Cristes þeowas
& messepreostas þy fiftan dege Nonarum Octobrium.
 11.416.30. Ne hiora martirhada won weran heofonlico wundor.
 11.416.31. Forðon þa hio ofslægne weran, & hiora
lichaman from þem hæðnum, swa swa we ær cuædan, in ða ea worpene
weran, ða gelomp hit þæt ða licoman ongen þam ræse ðes
forðgeotendan streames geborene weran þurh all feowertig mila oð ða
stowe, þe hiora cuðe menn & hiora geferan on weran.
 11.418.3. Swylce ec se mæsta scima hiofonlices leohtes ufan
egwylcre nihte ofer þa stowe scan, þer þæt gelomp þet þa lichoman
cuomon; & þæt ec swylce ða hæðnan gesegon & beheoldon, þa
ðe hio slogon.
 11.418.6. Ah ða oðer þara martira in neahtlicere gesihðe
æteaude sumum hiora geferan, þæs nama wæs Tilmon.
 11.418.7. Wæs þæt meere wer & for weorulde ec swylce
aeðelre gebyrde; wæs he ærest from cyninges þægn, & þa
wæs eft munuc geworden.
 11.418.10. Wæs he him secgende, þæt he meahte hiora
lichoman in ðere stowe gemaetan, þær he gesawe þæt leoht of
hiofonum on eorðan scinan.
 11.418.12. Ðæt ec swylce gefylled wes.
 11.418.12. Ða fundan hio sona hiora lichoman & æfter
gerisenre aare martira bebyrgede wæran; & se deg hiora þrowunge ge
hiora lichoman gemetnesse mid arwyrðre weorðunge in ðem stowum mærsade
syndon.
 11.418.15. Mid ða Pippin se cyning Froncna þas ðing geherde
& geacsade, þa sende he weorod & heht hiora lichoman to him
gelædan, & hio mid micle wuldre & wyrðmyndum bebyrgan in cirican
Colone þæræ ceastre bii Rine.
 11.418.19. Is ðæt ec sæd þætte in ðere stowe, þer
hio ofslegne weran, weolle an welle, sio in þere illcan stowe oð ðisne
deg genihtsumu weter forðflowæð & geotet monnum to ðegnunge &
to are.
 12.418.22. Sona þæm erestan tidum, þes ða lareowas cuomon
in Fresena lond, & Willbrod from ðem cyninge lefnesse onfeng þæt he
ðær læran moste, þa wolde he hredlice to Rome cuman, þa wes bisscop
ðæs apostolican seðles Sergius papa, þæt he wolde mid his
læfnesse & mid his blætsunge þæt willsume weorc onginnan &
gefyllan þem ðiodum godspel to læranne.
 12.418.27. Ond somod he willnade from him onfon þera eadigra
apastola reliquias & Cristes martira, þæt mid þy he diofolgeld
towurpe & cirican timbrede & rærde in þære ðiode þe he
lærde, ðæt he ðer gearwe hefde haligra reliquias in to settenne,
& he gerisenlice meahte in ðara haligra aare syndri ge stowe gehwylce
haligra halgian, þe hiora reliquias þær in weran.
 12.420.4. Swylce ec monige oðre intingan he sohte & willnade
oððe þer leornian oððe þanon onfon.
 12.420.5. In ðem eallum mid ðy he willfegen wes gefremed, he
eft hwearf to codcundre laare.
 12.420.7. Þære tiide þa broðor, ða ðe in Fresum weran
mid hine in ðere þegnunge ðes Godes wordes, gecuron hio of hiora riime
gemetfæstne monn in his þeaum & monþuerne heortan Swiðberht,
þæt se him gehalgad were to bisscope.
 12.420.10. Sendon hine þa to Breotene & for hiora bene se
aarwyrða bisscop Willferð hine gehalgade, se wes in þa tiid of his
æðele adrifen & in Mercna lande folgade, ond forðon þe in ða
tiid Contweara nefdan bisscop.
 12.420.13. Wes Theodor bisscop forðfered, & Berhwald his
efterfylgend þa get ne cuom to his bisscopseðle, forðon he wes ofer sæ
sended to hadienne.
 12.420.15. Ða Swiðberht hefde bisscophade onfongen, þa ferde
he eft of Breotene & efter medmicelum fece he gewat to ðere þeode
Boruchtuarorum, & monige hiora þurh his lare to soðfestnesse wege
gecerde.
 12.420.18. Ah ða aefter noht longre tiide sio ilce þiod wes
oferwunnen from Ealdseaxum; & ða geleafsuman menn, þa ðe Godes worde
onfengon, weran wide todrifene.
 12.420.21. Ond se bisscop mid his geferum sumum sohte Pipiin
Froncna cyning; & him ða geerendade Bliðryð his cuen, þet he him
wunesse stowe gesealde in sumum ealonde bi Riine, þet is on hiora gereorde
geceged & nemned In Litore, in ðem he mynster getimbrede, þet nu gen
oðð þis agon his erfeweardas.
 12.420.25. & he þer sum fec in forhebbendum liife lifde &
ðer his deagas geendade.
 12.420.28. Efter ðon þe hie þa sum gear codcunde lare
lærdon in Fresena riice, þa ðe mid hine cuomon, þa sende Pipin mid
ealra hiora geþafunge þone arwyrðan wer Willbrord to Roome to Sergie
þem papan, ond bæd þæt he hine Fresna ðeode to ercebiscope
gehalgade.
 12.422.1. & he swa dyde swa he bæd.
 12.422.1. Wæs he gehadod in circan þære halgan fæmnan
& martires Sancte Cecilian þy dæge, ðe hire gemynddæg wes; &
se papa hine nemde freonaman Clemens.
 12.422.3. & sona þæs þe he gehaadad wæs, þæt is
æfter feowertene dagum, þes ðe he in Romeburh cuom, þet he hine eft
sende to his bisscopseðle.
 12.422.5. Salde him & forgeaf Piipin bisscopseðl in his
þere meran byrig, sio alde worde þere þiode is nemned Wiltaburg; Galleas
nemnað Traiectum; we cueðað ættreocum.
 12.422.8. Bi ðære se arwyrða bisscop ciirican getimbrede
& feorr & wide Godes word ymbe Cristes geleafan bodade & lærde;
& monige wes cegende from hæðnesse gedwolan hiora liifes.
 12.422.11. & he monig mynster & cirican in ðæm londe
getimbrede; ond æfter fæce monige oðre bisscopas þer gesette &
gehalgade of þara broðra riime, þa ðe mid hine oððe aæfter him
cuomon codcunde lare to bodienne; þara monige forðgeleordon in Drihten.
 12.422.15. Ah he Willbrord, þe se papa Clemens nemde, longe aeldo
& arwyrðe he hefde; six & ðritig wintra in bisscophade liifde, ond
efter monigfealdum gewinnum heofonlices comphades to meordum þes uplican
edleanes becuom to aare.
 13.422.19. Ðassum tidum gemyndelic wundar & ealdum wundrum
geliic in Breotene wæs geworden.
 13.422.20. Forðon ðe to awehtnesse lifgendra monna of saule
deaðe sum mon wes sum faec dead & eft to life lichoman aras & monig
ðing gemyndewyrðe segde, þa he geseah, þara sume we her hredlice
areccan & aasecgan & aawritan willað.
 13.422.24. Uues sum hioscipes fæder & higina aldor in
ðeodlonde Norðanhymbra, ðet is geceged In Cununingum; liifde he
aefestlice his liif mid his heorde.
 13.422.26. Ða wearð he licumlicre untrumnesse gehrinen &
gestonden; & seo deghwemlice weox, oððet he to ðem ytemestan dege
gelæded wes, & in forewearde neaht forðferde.
 13.422.28. Ah in dagunge he eft acuicode & semninga up heh
asæt; ond ealle þa ðe æt his lichoman woepende sæton mid unmæte
ege/ geslægene weron & utflugon butan his wiif an, ðe hine swiðust
lufade, sio an hinne aawunade, þeh ðe hio swiðe forht were &
beofiende.
 13.424.1. Ða frefrede he hio & cueð: Ne welle þu ðe
ondredan, forðon þe ic soðlice from deaðe aaras & eam eft
forlæten/ mid monnum liifgan, nales hweðre þy liife þe ic ær
liifde, ah swiðe ungelice of ðisse tiide me is to lifigenne.
 13.424.5. Ond ða sona aaras & eode to ðære cirican þes
tunes & oð lutterne dæg in gebede stod.
 13.424.6. Ond sona æfter þon ealle his æahte in þreo
todælde; enne dæl he his wiife sealde, oðerne his bearnum, þone
þriddan, þe him gelomp, he instepe þearrfum gedelde: & æfter
medmiclum fæce all weoruldþing forleorte & to Mailros ðem mynstre
cuoom, þet is of ðem mestan dæle mid ymbebegnesse Tuede streames
betyned.
 13.424.11. & he þer Godes þiohade & scare onfeng, &
in dygle aancorstowe eode, þe se abbud him foreseah; & þer oð
ðone dæg his deaðes in swa micelum gedrehtnessum & forhefdnessum
modes & lichoman aheardade & awunade, þette menn mehtan ongeotan,
þæt he monig ðing ge egslice ge willsumlice geseh, þe oðre meoðon,
þeh ðe sio tunge swigade, þet his liif wes sprecende.
 13.424.18. Sægde he þys gemete ðætte he geseah, &
cueð: Leohte gesihðe & onsione & berhte gegerelan wes, se ðe me
lædde.
 13.424.19. Eodon wiit suigiende, þes ðe me ðuhte & gesegn
wes, ongen norðeast rodor, swa sunnan upgong bið æt middum sumere.
 13.424.21. Mid ðy wit ða hwiile eodan, bicuomon wit to sumere
dene, sio wæs micelre brædo & deopnese & ungeaendadre længe;
wes unc on ða wynstran healfe gested.
 13.424.24. Oðer dæl wæs wallendum lægum full suiðe
egesfullice/, oðer wes nohte þon læs unaarefndlice cele hægles &
snawes.
 13.424.26. Wes gehweðer manna saula full, þa wrixendlice on tua
healfe gesegene weeran, swa swa mid unmætnesse miceles stormes, worpene
beon.
 13.424.28. Þonne hio þæt mægn þere unmetan hætton
aarefnan ne mehtan, þonne stældan heo eft earmlice in middel þæs
unmætan ciles.
 13.424.30. & mid þy heo ðær nænige reste gemetan
mihtan, þonne stældon heo eft in middan þæs byrnendan fyres &
ðæs unadwæscedan leges.
 13.424.32. Mid þy heo ða þæs ungesælgan wrixles feor
& wide, swa geseon meahton, butan fyrstmearce ænigre ræste mid þa
unriman/ mængo sweartra gasta þreste wæron, þa ongan ic þencan,
& wende þæt hit hel wære, be ðam tintregum unaræfnendlicum ic
oft sæcgan herde.
 13.426.3. Þa ondswarede he minum geðohte se min latteow, se
ðe me foreeode, & þus cwæð: Nis ðis seo hel, swa ðu talest
& wenest.
 13.426.6. Mid þy ic ða wæs mid þisse ongryslican
wæferseone swiðe gefyrhted & gebreged, þa lædde he me
styccemælum forð on fyran lond.
 13.426.8. Þa geseah ic sæmninga beforan unc onginnan
ðeostrian ða stowe & miclum þeostrum all gefylled.
 13.426.9. Mid ðy wit ða in ða þeostro ineodon, & heo
styccemælum swa micel & swa ðicco wæron, þæt ic noht geseon
meahte, nemne þæt seo ansien scan & þa hrægl leoht wæron, se
ðe mæc lædde.
 13.426.12. & mid ðy wit ða forðgongende wæron under
ðæm scuan þære ðeostran nihte, ða æteowdan sæmninga beforan
unc monige heapas sweartra lega, ða wæron up astigende swa swa of miclum
seaðe, & eft wæron fallende & gewitende in ðone ilcan seað.
 13.426.16. Mid ðy ic ða ðyder gelæded wæs, ða ne
wiste ic sæmninga hwær min latteow becom; & he mec forlet in middum
þæm þeostrum ond ðære ongrislican gesihðe.
 13.426.18. & mid ðy þa ilcan heapas þara fyra butan
blinne hwilum upp astigon in heanesse, hwilum niðer gewiton in ða niolnesse
ðæs seaðes, geseah ic & sceawade.
 13.426.21. Ealle ða heanesse þara upastigendra lega fulle
wæron monna gasta, þa on onlicnesse upastigendra yselena mid rece, hwilum
in heanesse beoð up worpene, hwilum eft togenum ðara fyra ðearsmum
wæron eft aslidene in neolnesse & in grund.
 13.426.25. Swelce eac unaræfnedlic fullness wæs mid þæs
fyres þrosme uppawallende, & ealle ða stowe ðara þiostra gefylde.
 13.426.26. Mid ðy ic ða longe þær forht stod, & me
wæs uncuð, hwæt ic dyde oðþe hwider ic eode oðþe hwelc ende me
come, ða geherde ic sæmninga micelne swæg me on bæcling unmætes
wopes & earmlices, swelce eac micel gehled & ceahetunge swa swa
ungelæredes folces & biosmriendes gehæftum heora feondum.
 13.426.31. Þa he ða se sweg me near wæs & to me becom,
þa geseah ic mænigo þara wergra gasta v manna saula grornende &
heofende teon & lædan on midde þa þeostra, & heo on ðon
swiðe blissedon & ceahheton.
 13.428.1. Þara manna sum wæs, þæs ðe ic gewiton meahte,
bescoren preost, sum wes læwde, sum wæs wifmon.
 13.428.3. Tugon heo ða wergan gastas & niðer mid geweotan
in midde ða niolnesse ðæs byrnendan leges.
 13.428.4. Mid ðy heo ða fir gewiten wæron, & ic ðone
wop þara manna & þone hleahtor þara diofla sweotolice geheran ne
meahte, hwæðre ic ðone sweg ða gena gemengedne in earum hæfde.
 13.428.7. Betwioh ðas þing ða upp comon sume ðara þiostra
gasta of ðere niolnesse, & of ðære witestowe, & mec utan
ymbsaldon.
 13.428.9. Hæfdon heo fyrene eagan & full fyr of heora muðe
& of heora nasum wæron ut blawende; ond fyrene tangan him on handa
hæfdon, & mæc nerwdon, & me tobeotedon, þæt heo mid þam
gegripan woldon, & in ða forwyrd sendan.
 13.428.12. Ond þeah ðe heo mec swa bregdan & fyrhton, ne
dorston heo mec hwæðre ongehrinan.
 13.428.15. Mid ðy ic ða wæs æghwonan mid ðam feondum
ymbsald & mid ða blindnesse þara ðeostra utan betyned, ða ahof ic
mine eagan upp & locade hider & geond, hwæðer me ænig fultum
toweard wære, ðæt ic gehæled beon meahte.
 13.428.18. Þa æteowde me æfter þæm wege, þe ic ær
com on, betwioh ða þeostra swa beorht scinende steorra.
 13.428.19. & ðæt leoht wæs weaxende mare & mare,
& hraðe to me wæs efstende; & sona ðæs ðe hit me nealehte,
ða wæron tostencte & onwæg flugon ealle ða awergdan gastas, ða
ðe me ær mid heora tangan tobeotodan.
 13.428.23. Wæs ðæt se min latteow, se ðe mec lædde.
 13.428.23. Þa cerde he ða sona on ða swiðran hond, &
mec ongon lædan suðeast on ðon roðor, swa swa on wintre sunne upp
gongeð.
 13.428.25. Þa wære wit sona of ðam þeostrum abrogdene,
& he mec lædde in fægernesse smoltes leohtes.
 13.428.27. Mid ðy he mec ða in openum leohte lædde, þa
geseah ic beforan unc þone mæstan weall, þæs længo on twa healfe
ne his heanesse ænig ende gesen wæs.
 13.428.29. Þa ongan ic wundrian, for hwon wit to þam walle
eodan, mid ðy ic on him nænige duru ne eahþyrl ne uppastignesse onhwonan
on ænge halfe geseon meahte.
 13.428.32. Mid ðy wit ða becoman to ðam walle, þa sona
instæpe, ne wat ic hwelcre endebyrdnesse, wæron wit on his heanesse on
ðam walle ufonweardum.
 13.430.2. & þa geseah ic ðær þone rumestan feld &
þone fægerestan, & se wæs eall swetnesse anre full growendra
blostmena .
 13.430.4. Ond seo wundrigende swetnesse þæs miclan swicces
sona ealle ða fullnessa þæs fullan ofnes & þæs þeostran, þe
mec ær ðurhseah, onwæg aflemde.
 13.430.6. Ond swa micel leoht & beorhtnes ealle þa stowe
geondscan, þæt he ealles dæges beorhtnisse oðþe ðære
middæglican sunnan sciman wæs beorhtre gesewen.
 13.430.8. Wæron on ðissum felda unrime gesomnunge hwitra manna
& fægra & monig seðel gefeondra wæroda & blissigendra.
 13.430.10. Mid ðy he mec ða lædde betwih midde ða
þreatas þara gesæligra woruda, þa ongan ic þencan & me huru
þuhte, þæt þær wære heofona rice, be ðam ic oft sæcgan
herde.
 13.430.13. Þa ondswarode he minum geðohte & cwæð: Nis
ðis, cwæð he, heofona rice, swa swa ðu talest & wenest.
 13.430.15. Mid ðy wit ða wæron forðgongende &
oferferdon þas wunenesse þara eadigra gasta, þa geseah ic beforan unc
micle maran gefe leohtes & beorhtnesse þonne ic ær geseah, in
ðære ic eac swylce þa swetestan stæfne geherde Godes lof singendra.
 13.430.18. Swylce eac of ðære stowe swa micel swetnes
wundorlices stænces wæs onsended, þæt sio swætnis, þe ic ær
bregde & me micel þuhte, in ða witgemetnisse þæs æfteran
leohtes & beorhtnesse wæs lytel & medmicel gesæwen.
 13.430.22. Swylce eac swelce þæt leoht & seo biorhtnes
þæs blostmiendan feldes wæs medmicel gesewen in ðære stowe
wynsumnesse.
 13.430.24. Mid ðy ic unc wende inngongende bion, þa somninga se
min latteow gestod & butan eldenne wæs eft his gong cerrende: & mec
eft lædde ðy selfan wæge, ðe wit ær coman.
 13.430.27. Mid ðy wit ða eft hwerfende becoman to ðan
bliðan wunenessum ðara hwittra gasta & fægra, cwæð he to me:
Wast ðu hwæt ðas þing ealle seon, ðe þu sceawadest & gesawa?
 13.430.29. Andswarode ic him: Nese, cwæð ic, ne wat ic heo.
 13.430.30. Cwæð he: Seo stow þær seo denu wæs ðe
þu gesawe wallende lege & strongum celum egeslice beon, þæt is seo
stow, in ðære siondon to ademanne & to clænsienne þæra manna
saula, þa ðe eldende wæran to andettenne & to betenne heora synna
& mandæda, þa hio gefremedan: & hwæðre æt nehstan in ða
seolfan tid heora deaðes to reowe geflugon, & swa of lichoman eodon.
 13.432.3. Þa hwæðre, forðon þe heo andetnesse &
hreowe in þam seolfan deaðe hæfdon, ealle in domes dæge to heofona
rice becumað; & monige eac swylce lifigendra manna bene & gebeda
& ælmesse & fæsten & ealra swiðust mæssesong
gefultumeð, þæt heo ær domes dæge generede beoð.
 13.432.7. & wite ðu þæt se legfamblawenda seað &
se fula, þone ðu gesawe, þæt wæs helle tintreges muð, in ðone
swa hwelc mon swa ænige siðe in befalleð, næfre he þonan in ecnisse
genered bið.
 13.432.10. Sio blostmberende stow þonne, in ðære þu
ðæt fægreste weorud in giogoðhadnesse gesawe scinan & wynsumian ,
þæt is seo stow, in ðære beoð onfangne soðfæstra saula, ða
þe on godum wiorcum of lichoman gongað, & hwæðre ne beoð swa
micelre fullfremednesse, þæt hio sona sion to heofona rice gelædde.
 13.432.14. Ealle ða hwæðre in domes dæge to Cristes
gesihðe & to gefean þæs heofonlican rices ingongað.
 13.432.16. Forðon swa hwelc swa in eallum worde & wiorce
& in geðohte fullfremede beoð, sona ðæs ðe of lichoman gongað,
becumað to ðam heofonlican rice.
 13.432.18. To ðæs rices nioweste belimpeð sio stow, þær
ðu þone sweg ðæs weðan songes mid ðy swicce þære swetnisse
geherdest, & þa beorhtnesse þæs miclan leohtes gesawa.
 13.432.21. Ac ðu þonne, forðon þu nu scealt eft to lichoman
hweorfan & eft betwih mannum lifgan, gif ðu ðine dæde & þeawas
& þin word in rihtnesse & in bilewitnisse geornlice haldan wilt,
þonne onfehstu æfter deaðe þa wunenesse stowe betwih ða blissiendan
weorud þara eadigra gasta, ðe ðu nu nehst gesawe & sceawadest.
 13.432.26. Ond eac wite ðu, þa ic sume tid fram ðe gewat, to
ðon ic ðæt dyde, þæt ic wolde geahsian & gewitan hwæt be
ðe beon scolde.
 13.432.28. Mid ðy he ða to me cwæð, þæt ic eft to
lichoman hweorfan scolde, þa wæs ic ðæs swiðe wundrigende &
onscuniende & me lað wæs.
 13.432.30. Forðon þe ic lustfullede þære stowe swetnesse
& wlite, ðe ic ðær geseah, & eac somod þara gemænan &
eadignesse brucan, ðe ic on ðære stowe sceawade.
 13.432.32. & ic hwæðre minne lateow ne dorste owiht
biddan.
 13.434.1. Ah nu betwihn ðas ðing, ne wat ic hwelcre
ændebyrdnisse, ic mec nu geseo betwih monnum lifigan.
 13.434.4. Ða ðing & eac oðero, ðe se Dryhtnes wer
geseah, nales eallum monnum æhwer suongrum & heora liifes ungemendum
sæcgan wolde; ah ðæm anum, ða ðe oðþe for ege tinterigo afyrhte
wæron, oðþe mid hyhte þara ecra gefeana & eadignesse lustfulledon,
þæm he wolde mid arfæstnesse lufan ða þing cyðan &
sæcgan.
 13.434.8. Wæs sum munuc & mæssepreost in nehnesse his
cetan eardigende, þæs noma wæs Hamgels, & þone hæd mid godum
dædum efenlice heold; se eft in Ibernia þæm ealonde þære ytmestan
eldo his lifes in ancorsetle mid medmicle hlafe & cealdan wætre
awreðede.
 13.434.12. Þa gelomlice wæs inngongende to ðam ilcan were
& þurh his geornfulle frygenisse fram him geherde hwilice ðing ðe he
geseah ða he wæs lichoman ongerwed.
 13.434.15. Þurh þæs onwriginesse & gesegene eac swylce
ða feoo ðe we her writon to usse cyðþe becuoman.
 13.434.16. Sægde he eac swylce his gesihðe Aldfriðe ðæm
cyninge, se wæs in halgum gebedum se gelæredesta; & he swa lustlice
& swa geornfullice wæs fram him gehered, þæt he in ðæt
gemyndgade mynster mid his bene inngedon wæs & inn munuchade bescoren.
 13.434.20. Ond þonne he se cynng in ða dælas ðæs londes
becom, þæt he gelomlice wæs to him gongende þæt he wolde his word
& his sægene geheran.
 13.434.22. In ðæm mynstre wæs in ða tid æfestes lifes
& gemetfæstes liifes abbud & mæssepreost æðelwald haten, se
efter ðon eft ðæt biscopsetl efenwyrðum dædum his hades ðære
cirican æt Lindesfearona ea sæt & heold.
 13.434.27. Onfæng he se Godes mon in ðæm ilcan mynstre
dehle stowe wunenesse, þæt he ðær meahte freolslice in singalum
gebedum his sceppende heran & ðeowigan.
 13.434.29. Ond forðon seo seolfe stow on ofer ðæs streames
wæs geseted, wæs his gewuna for ðære miclan lufan his lichoman
clænsunge, þæt he gelomlice inn ðone stream eode & ðær in
sealmsonge & in gebedum stod & fæste awunode hwilum oð midden
sidan, hwilum oð ðone sweoran; & hiene in ðæm streame sæncte
& defde, swa longe swæ he gesegen wæs þæt he aræfnan meahte.
 13.436.3. & þonne he ðonan gongende wæs to londe,
næfre he ða his wætan hræl & þa cealdan forlætan wolde,
oðþæt hio eft of his seolfes lichoman gewermedon & adrugedon.
 13.436.5. Mid ðy þe in midwintres tide, ymb hiene flowendum
þæm sticcum halfbrocenra iisa, ða he seolfa oft gebræc &
gescende, þæt he stowe hæfde in ðæm streame to standenne oðþe
hiene to bisæncenne, cwædon him men to, þa ðæt gesawon: Hwæt
þæt is wundor, broðor Dryhthelm wæs ðæt þæs weres nama
þæt ðu swa micle reðnesse celes ænge rehte aræfnan meaht:
ondswarode he bilwitlice, forðon þe he wæs bilwitre gleawnisse &
gemetfæstre gecynde mon, & cwæð: Caldran ic geseah.
 13.436.12. Ond mid ðy heo cwædon: þæt is wundor, þæt
ðu swa ræðe forhæfdnisse & swa hearde habban wilt: ondswarode he
him: Heardran & hræðþran ic geseah.
 13.436.15. & he swa oð þone dæg his gecænenisse of
middangearde mid ungeswencedlice luste heofonlicra goda þone ealdan lichoman
his betwihn dæghwæmlice fæsteno swæncte & temede; & he
monegum mannum ge in wordum ge on his lifes bisene on hælo wæs.
 14.436.20. Ongeæng þissum spelle wæs sum mon in Mercna
londe, þæs gesihðe & word, nales his drohtung & his lif, monegum
monna ne eac him seolfum brycsade.
 14.436.22. Wæs in Cænredes tidum Mærcna cynges, se
æfter æðelrede to rice fæng, sum wær inn læwdum hade; wæs
cyninges þeng.
 14.436.24. Ac swa swiðe swa he for ðære utran geornfulnesse
weoruldlicra dæda þam cynge wæs liciende, swa swiðe he for ðære
innlican gemeleasnesse Godes herenisse him seolfum mislicade.
 14.436.27. Monede se cyning hiene gelomlice, þæt he ondette
& bote & forlete his synna & mandæda, ær ðon he mid
ofercyme sæmninga deaðes ealle tid hreowe & bote forlure.
 14.436.29. Ond þeah ðe he gelomlice monad wære, hwæðre
he forhogode ða hælo word, ða þe he hiene lærde, ond hiene het
æfterfylgendre tide, þonne he eldra wære, his synna hreowe &
ondetnesse don.
 14.438.3. Þa betwih ðas ðing wæs he gehrinen &
gestonden sæmninga mid untrumnesse: & sona in bæd gefeol, &
grymme sar ongon þrowian.
 14.438.5. Þa wæs se cyng inngongende to him, forðon he hiene
swiðe lufode, trymede hiene & lærde, þæt he ða get hreowe &
ondetnesse dyde his synna, ær ðon he swulte.
 14.438.7. Ondswarode he him & ðus cwæð, þæt he ða
geta nolde his synna ondettan, ac eft, ðonne he eldra wære & of
ðære untrymnesse arisen wære, ðy læs him ætwite & on edwit
sette his geðoftan, þæt he for ege ðæs deaðes ða þing dyde,
þe he er gesund don nolde.
 14.438.11. Þuhte him seolfum & him gesegen wæs, þæt
heardlice & stronglice spræce; ah he wæs earmlice beswicen mid
deofles searwum, swa swa hit æfter gecyðed wæs.
 14.438.13. Mid ðy seo adl swiðe weox & hefegade, eft se
cyng ineode to him hiene to niosianne & to lærenne.
 14.438.15. Þa cleopode he sona earmlicre stæfne: Hwæt
woldest ðu oðþe to hwon come ðu hider?
 14.438.16. Forðon ne meaht ðu me nu ofer ðisne dæg
ænige helpe ne geoce gefremman.
 14.438.17. Cwæð he se cyng: Ne wille ðu swa sprecan; geseoh
ðæt ðu teola wite.
 14.438.19. Cwæð he; Ne wede ic: ah ða wyrrestan ingewitnesse
me ic geseo, & fore minum eagum hæbbe.
 14.438.20. Frægn se cyning hiene, hwæt ðæt wære.
 14.438.21. Cwæð he: ær hwene ðu come, eode inn on þis
hus to me twegengeonge men fægre & beorhte, & gesæton æt me,
oðer æt minum heafde, oðer æt minum fotum.
 14.438.23. Þa teah heora oðer forð fægre boc & swiðe
medmicle & me sealde to rædanne.
 14.438.24. Ða ic ða boc sceawade , þa mette ic ðær
awriten ealle ða god ða ic æfre gedyde.
 14.438.25. Ah ða wæron swiðe feawe & medmicle.
 14.438.26. Þa noman heo eft ða boc æt me & me noht to
cwædon.
 14.438.28. Þa com her sæmninga micel weorud werigra gasta,
& wæron swiðe ongrislicum heowe & ondwliotan.
 14.438.29. & ðis hus utan ymbsætan; innan of mæstan
dæle sittende gefyldon.
 14.438.30. Þa wæs heora sum þeostran onseone & þæm
oðrum egeslicran, se wæs setles eldest; & me ðuhte & gesegen
wæs, þæt he heora aldor beon scolde.
 14.438.32. Þa teah he forð boc ongryslicre gesihðe &
unmættre micelnisse & lytesne unabeorendlic byrdenne; sealde ða anum
his geferena & heht me beran to rædanne.
 14.440.2. Mid ðy ic ða þa boc rædde, ða gemette ic on
hiere sweartum stafum & atolecum sweotole awritene eall ða man ðe ic
æfre gefremede; & nales ðæt an þæt ic on weorce & on
worde, & eac hwylce þæt ic on þæm medmestan geðohte gesyngode,
ealle ða wæron ðær on awritene.
 14.440.6. & ða cwæð se aldor þara wergra gasta to
ðam fægran monnum & ðam beorhtan ðe me æt sæton: To hwon
sitton ge her?
 14.440.8. Hwæt git cuðlice witon, þæt þis is ure mon.
 14.440.9. Ondswaredon heo: Soð ge sæcgað; ah onfoð hiene
& in heapunge eowerre niðerunge gelædað.
 14.440.10. Ðy cwæde heo instæpe from minre gesihðe
geweoton.
 14.440.11. Ond þa wæron arisende twegen ðara atolra gasta;
hæfdon hondseax on heora hondum; slogon mec ða, oðer in heafod, oðer
in fet.
 14.440.13. & ða wunda nu mid micle sare tintrego togædre
swicað in ða innoðe mines lichoman; & sona ðæs ðe heo
togædre cumað, þonne swelte ic: & ða dioflu gearwe bidað, hwonne
heo mec gegrypen & to helle locum gelæde.
 14.440.17. Ða he ða se earma man þus mid ormodnisse
spræcende wæs, ða swealt he sona æfter on his synnum.
 14.440.18. Ond þa hreowe ða he to medmicelre tide mid
forgifnisse wæstme forælde doan, þa he witum underðeoded butan
wæstme in ecnesse doð.
 14.440.20. Ond þæt he cwæð, þæt he gesawe ungelice
bec him berene bion þurh ða godan gastas oðþe þurh ða galan,
forðon þæt ðurh ða uplican stihtunge Godes ælmihtiges geworden
wæs, þæt we gemunden þætte usse dæde & usse geðohtas,
nales on þiosne wind in idelnesse toflowenne, ah to dome þæs hean deman
ealle gehaldene beon, & us eft in ende æteowde beon, oðþe ðurh
ða freondlican ænglas oðþe ðurh ða feondas.
 14.440.27. Þæt he cwæð, þæt hie ærest ða
fægran boc & ða hwitan englas forðbrohton, & æfter þon
deofol þa sweartan, & hi þa englas swiðe medmicle ond þas
unmætan, þæt is to ongeotene, þæt he in ðære ærestan
ældo his lifes hwelchwugu god dede, ða he hwæðre in midfeorum life
ealle ðurh his unrihte dæde aðeostrade & fordilegade.
 14.442.1. Þær he ða wið þon ða gedwolan his cneohthade
gereccan gemde in giguðhade & ða þurh gode dæde from Godes eagum
ahwerfan, þonne meahte he ðara rime geðeoded bion, be ðam se sealmscop
cwæð: <foreign>Beati; quorum remisse sunt, et cetera.</foreign>
 14.442.5. Þa beoð eadge þe heora wonnesse forlætne beoð
& þara þe synna bewrigene beoð.
 14.442.6. Þis spell ic leornade fram Pehthelme ðæm
arwyrðan biscope, ond ic hit for þære hælo, ðe hit leornade
oðþe geherde, hluttorlice awrat & sægde.
 15.442.9. Ic seolfa cuðe sumne broðar, ðone ic wolde ðæt
ic næfre cuðe, ðæs noman ic eac swylce genemnan mæg, gif ðæt
owiht bryciæ.
 15.442.11. Wæs he geseted in æðelum mynstre, ah he
hwæðre unæðelice his lif lifde.
 15.442.12. Wæs he lomlice fram ðam broðrum þread &
ðæm ealdormonnum þære stowe; & hie hiene monedon & lærdon
þæt he his life gecerde to clænsnunge his synna.
 15.442.14. & ðeah ðe he geheran ne wolde, hwæðre he
geðyldelice wæs from him eallum aræfned for nedþearfe his utran
weorca; wæs he syndryglice in smiðcræfte wæl gelæred.
 15.442.17. Ðiode he swiðe druncennisse & mongum oðrum
unalefednessum ðæs slæcran lifes; ond he ma gewunade in his smiðþan
dæges & nihtæs sittan & licgan, þonne he wolde on cirican
syngan & gebiddan & mid ðæm oðrum broðrum lifes word &
godcunde lare geheran.
 15.442.21. Þonne him gelomp þæt sume men gewuniað
cweðan: Se ðe ne wile cirican duru wilsumlice geeadmoded ingongan, se sceal
nede in helle duru unwillsumlice geniþerad gelæded beon.
 15.442.24. Þa wæs se mon geslegen & gestonden hefigre
adle; & seo weox & hefigade, oððæt he wæs to þam ytemestan
dæge gelæded.
 15.442.25. Þa cygde he & het þa broþor him to.
 15.442.26. & he swiðe gnorniende & geniðredum gelic
ongan him secgan, þæt he gesawe helle opene & Satanan þone ealdan
feond moncynnes besencedne on þam grundum helle tintreges.
 15.442.29. & cwæð, þæt he þær eac gesawe Caiphan
þone ealdorman þara sacerda mid þam oþrum, þa þe Drihten Crist
ofslogon, bi him wrecendum ligum gesealdne beon.
 15.444.2. In þara neaweste, cwæð he, wa me earmum, ic geseo
me stowe gegearwade beon ecre forlorenesse.
 15.444.4. Þa þa broþor þis gehyrdon, þa ongunnun hi hine
geornlice trymman & læran, þæt he þa gena on lichaman geseted his
synna hreowe & andetnesse dyde.
 15.444.6. Andswarode he mid ormodnesse: Nis me nu, cwæð he,
tiid min lif to onwendanne, mid þy ic sylfa geseo minne dom gedemedne beon.
 15.444.8. Þa he þa þus spræc, þa he butan hælo
wegnyste of worulde gewat: & his lichama wæs bebyriged on þam
ytemestan stowum þæs mynstres.
 15.444.10. & nænig mon dorste for hine ne sealmas ne
mæssan singan ne furþum for hine gebiddan.
 15.444.11. Eala mid hu micle gesceade God todælde betwyh leoht
& þystro.
 15.444.12. Se æresta martyr se eadiga Stephanus, þa he wæs
deað þrowiende for soðfæstnesse, geseah he heofonas opene, geseah he
Godes wuldur & þone Hælend standende Godes on þa swiðran.
 15.444.15. & þider þe he sylfa toweard wæs æfter
deaþe, þider he his eagan sende ær his deaðe, þæt he þy
bliþelicor þrowade.
 15.444.17. & wið ðon þes smið þæs þystran modes
& dæde, þa he his deaþe nealæcte, geseah helle tintrego opene,
geseah he deofles niþrunge & his æfterfylgendra.
 15.444.20. Geseah he eac swylce his sylfes ungesælige stowe
& carcern betwyh swylce, þæt he þy earmlicor georwenedre hælo her
nu forwurde; ac lifigendum mannum, þe þas þing ongeton, he forlet hælo
intingan mid his forlorenesse.
 15.444.23. Wæs þis niwan geworden on Beornica mægþe,
& feor & wide gemæred; & he monige forð acigde butan yldincge
þæt hi heora mandæda hreowe dydon, þæt ic eac swylce wisce forð
swa on leornunge ura stafa.
 16.446.1. Ða wæs æfter seofon hund wintra & fif wintrum
æfter þære Dryhtenlican menniscnesse þæt Ealdfrið Norþanhymbra
cyning forðferde ymb twentig wintra his rices, butan an ne wæs þa gena
gefylled.
 16.446.4. Feng to his rice Osred his sunu; wæs eahtawintre
cniht, & þæt rice he hæfde endleofan winter.
 16.446.5. On þysses cyninges rice forweardum forðferde Hædde
Westseaxna bysceop & to þam heofonlican life ferde.
 16.446.7. Wæs he god se wer & rihtwis; & þæt
bysceoplice lif ge lare ma beeode on lufan gastlicra mægena þonne he on
leornunge gelæred wære.
 16.446.9. Be þam bysceope oft gewunelice sæde Pehthelm se
arwyrða bysceop, se mid Ealdhelme his æfterfylgende micle tid þa gena
munuc & diacon wæs, þæt on þære stowe, þe se bysceop
forðfered wæs, fore geearnunge his halignesse monig wundurhælo gefremed
wæron.
 16.446.13. Ond þære mægðe men gewunelice þa moldan
namon for adlum & untrumnessum & on wæter sendon; & mid
byrinesse oððe strægdnesse þæs wæteres monigum untrumum ge
monnum ge neatum to hælo gelomp.
 16.446.16. & for þære gelomlican onwegalædnesse
þære halgan moldan þæt þær wæs micel seað geworden.
 16.446.17. Þa he þa forðfered wæs, þa wæs se
bysceopdom þare mægðe on twa bisceopscire todæled.
 16.446.19. Oþer wæs seald Daniele, þa he gen to dæge
receð, oðer Ealdhelme, þære he feower ger fromlice fore wæs.
 16.446.20. Wæron hi begen on ciriclicum wisum ge on wisdome
haligra gewrita genihtsumlice gelæred.
 16.446.22. Þæt is to tacne, þæt Ealdhelm, mid þy he
þa gena wæs mæssepreost & abbud þæs mynstres þe hi nemnað
Maldulfes burgh, awrat he æþele boc his þeode mid sinoþes bebode wið
Brytta gedwolan, þa hi rihte Eastran ne weorþedon on heora tide, ge eac
oþer monig, þa þe hi þære cyriclican clænnesse & sibbe
wiðerword dydon.
 16.448.1. & he monige þara Brytta þe Westsexum
underðeodde wæron to rihtre weorþunge þære Dryhtenlican Eastrana
mid þa leornunge þyssa boca geteah & gelædde.
 16.448.3. Wrat he eac heah boc & weorðlice <foreign>de uirginitate</foreign>,
& þa on bysene Sedulius twifealde weorce meterfersum asang & geradre
spræce gesette.
 16.448.5. Wrat he eac swylce moni oþer gewrito.
 16.448.6. Wæs he se wer æghwonan se gelæredesta; wæs he
ge on wordum hluttor & scinende ge eac on gelærednesse gewrito ge freora
ge cyriclicra to wundrienne.
 16.448.8. Þa he þa forðferde, þa onfeng fore hine þone
bysceophad Forðhere, se gen oð to dæge, cwæð se writere, lifigende
is.
 16.448.10. Wæs se mon eac on halgum gewritum wel gelæred.
 16.448.11. Þyssum monnum þone bysceophad þeniendum wæs on
seonoþe geseted & gedemed, þæt Suðseaxna mægð sceolde habban
agenne bysceop & bysceopsetl on heora leodum.
 16.448.14. Belumpun hi ær to Wintanceastre bysceopscire,
þære þe Daniel se bysceop fore wæs.
 16.448.15. Þa wæs him to bysceope ærest gehalgad Eadbyrht,
se wæs abbud þæs mynstres þære eadigan gemynde Willfriðes
bysceopes, þæt is nemned Selesea.
 16.448.17. Þa se forðferde, þa feng to þære
bysceopþenunge Eolla: & he þa æfter unmanegum gearum of þyssum
leohte alæded wæs.
 16.448.19. & se bysceophad þær syððan fela gear blon.
 17.448.21. Wæs þy feorðan geare Osredes rices þæt
Cenred, se Myrcna rice æþelice sume tide fore wæs, & micle
æþelicor þæt anweald þæs rices forlet.
 17.448.23. Forþon he com to Rome, & þær scire onfeng
& munuc wæs geworden on Constantines tidum þæs papan; & æt
þara apostola stowe on gebedum & on fæstenum & on ælmesdædum
awunade oð ðone ytemestan dæg.
 17.448.26. Þa feng æfter him to Myrcna rice Ceollred
æþelredes sunu, se ær þam Cynrede þæt ylce rice hæfde.
 17.448.28. Com eac swylce mid hine to Rome Sigeheres sunu
Eastseaxna cyninges, þæs we beforan gemyngedon, þæs nama wæs
Offa.
 17.450.2. Wæs he on iuguþe mon willsumlicre yldo &
fægernesse, & ealre his þeode leof heora rice to habbanne & to
healdenne.
 17.450.3. Wæs he gelicre willsumnesse modes Cenrede þam
cyninge: forlet he his wif & land & magas & eþel for Cristes
lufan & for his godspelle, þæt he on þyssum life
hundteontigfealdlice mede onfenge & on þære toweardan weorolde ecce
lif.
 17.450.7. & he, sona þæs þe he to Rome com to þam
halgum stowum, scyre onfeng, & on munuchade his lif wæs endiende, &
to gesyhþe þara eadigra apostola on heofonum becom, þa he lange mid his
mode sohte & willnade.
 17.450.11. Þa þy ylcan gere, þe þas cyningas Breotone
forletan, se heah bysceop & se halga Willfrið æfter fif &
feowertigum wintra þæs onfongenan bysceophades þone ytemestan dæg
tynde & forðferde on þære mægþe, seo is gecyged Inundalum.
 17.450.14. & his lichama wæs on cyste gedon & wæs
gelæded norð ofer gemære on his mynster, þe is cweden Onhripum, &
æfter gerisenre are swa mycelum bysceope on Sancte Petres cyricean þæs
apostoles wæs bebyriged.
 17.450.18. Be þysses bysceopes lifes stealle foreweardum we
sculon feaum wordum gemyngian, þa þe be him gedon wæron.
 17.450.19. Mid þy he wæs godre gleaunesse cniht & he þa
yldo mid þeawum oferstigende, & he swa gemetfæstlice & swa
ymbsceawiendlice hine sylfne on eallum þingum beheold, þæt he be
gewyrhtum fram his ealdormannum wæs lufad & arweorðad, swa swa an of
him sylfum.
 17.450.23. Þa he geweaxen wæs & hæfde feowertyne
winter, þa he mynsterlif þam woruldlife forbær & gelufade.
 17.450.25. Þæs þe he þæt þa his fæder sæde,
forþon his moder ær forðferde, he þa lustlice his willan & his
heofonlicum lustum geþafade & gefultumade & hine het & lærde,
þæt he þam halwendan ongynnessum georne gefeole.
 17.450.28. Þa com he hraþe to Lindesfarena ea, & hine
sylfne þær on þeowdom gesealde þara muneca.
 17.450.30. & he geornlice þa ongan leornian & don þa
þe he ongeat þætte belumpun to þære mynsterlican clænsunge &
arfæstnesse; & forþon þe he wæs scearpre gleaunesse, he
hrædlice his sealmas geleornade & eac fela oþra boca.
 17.452.3. Ne wæs he hwæþere þa gena bescoren, ac
hwæþere he þam, þa þe on scire maran wæron, on þam mægenum
eaðmodnesse & hyrsumnesse nohte þon læssa ne gneðra wæs.
 17.452.6. Forþon he ge fram þam witum ge fram his efenealdum
mid rihtre lufan lufad wæs.
 17.452.7. Mid þy he þa sum ger on þam mynstre Gode þeowode,
þa onget he se giunga sticcemælum gleawes modes, þæt þæt ne
wæs fullfremed weg gastlicra mægena, þe him fram Scottum sæd &
seald wæs.
 17.452.10. Þohte þa & foresette on his mode þæt he
wolde cuman to Rome & þær geseon, hwylce cyriclice þeawas oððe
mynsterþeawas æt þam apostolican setle healdene wæron.
 17.452.13. Mid þy he þa þam broþrum þæt sæde, þa
heredon hi his gemynd & his foresetenesse & hine sponon &
lærdon, þæt he þa fore þurhtuge, þe he on his mode gelufad
hæfde.
 17.452.15. & he hraþe com to Eanflæde þære cwene,
forþon he wæs hire cuð & mid hire geþeahte & fultume on
þæt foresprecene mynster gedon & geþeoded wæs.
 17.452.18. Sægde hire þa his lust & willan, þæt his
lufu wære, þæt he þa stowe neosode & gesohte þara eadigra
apostola.
 17.452.19. Wæs heo seo cwen sona lustfulliende þære godan
foresetenesse & willan þæs iungan.
 17.452.21. Sende him þa to Cent to Ercenbyrhte þam cyninge, se
wæs hyre eames sunu; bæd þæt he hine arwurðlice to Rome onsende.
 17.452.23. Þære tide þær on Cent heold Honorius þone
arcebysceophad, se wæs an of discipulum þæs eadigan papan Sancte
Gregorii.
 17.452.24. Wæs se wer on cyrclicum wisum healice ontimbred &
gelæred.
 17.452.25. Mid þy he þa se iunga sum fæc þær wuniende
wæs mid hine, he þa cwices modes geornlice leornade þa þing, þe he
þær geseah & sceawode.
 17.452.28. Com þider eac swylce on þa sylfan tid oþer iung
man: wæs his nama Bysceop, & his freo nama Benedictus; wæs he of
æþelre strynde Angellþeode: þæs we beforan gemyngodon.
 17.452.30. Wolde he eac swylce Rome gesecean.
 17.452.31. Þysses monnes geferscype se cyning þa Willfrið
geþeodde & him bebead, þæt he hine to Rome gelædde.
 17.454.1. Mid þy hi þa to Lugdunum coman, þa wæs
Willfrið þær gehæfd fram Dalfino þære ceastre bysceope:
Benedictus þone ongunnenan siðfæt framlice to Rome geferde.
 17.454.4. Þa ongan se bysceop lustfullian þæs iungan snytro
& his wislicra worda & his anwlitan fægernesse & glædnesse
his dæda & gestæðþinesse his geþohta.
 17.454.6. & he him forðon eall þa þingc genihtsumlice
geaf & sealde, þe he þearfe hæfde mid his geferum, swa lange swa hi
mid him wæron: & him eac swylce gebead, þæt he him wolde syllan to
healdanne & to reccanne mycelne dæl Gallia rices, & him wolde his
broðor dohtor fæmnan to wife gesyllan, & hine symble on bearnlufan
habban wolde.
 17.454.11. Þa þancode he him geornlice þære
ærfæstnesse, þe he him forgifen hæfde, mid þy he ællþeodig
wæs: & him andswarode, þæt he oðer lif ma cure & lufade
þonne þæt woruldlif, & he forþon his eþelturf forlet & to
Rome feran ongunne.
 17.454.15. Þa he þa se bysceop þæt gehyrde, þa sende he
hine mid laðteowe to Rome & hine þider wel gescyrpte : & hine het,
þonne he eft to his eðle hweorfan wolde, þæt he to him come þæt
he hine well ham gescyrpte.
 17.454.18. Þa com he to Rome, & þær in gebedum & on
smeaunge cyriclicra wisena, swa swa he on his mode foresette, mid
dæghwamlicre geornfullnesse þeowiende wæs, becom he to freondscipe
þæs halgan weres & þæs gelæredestan Bonefatius archidiacones,
se wæs eac swylce wita & geþeahtere þæs apostolican papan.
 17.454.23. Þæs lareowdome he of endebyrdnesse geleornade
feower Cristes bec & getæl rihtra Eastrena & monig oþre, þa þe
belumpon to cyrclicum þeodscypum, þe he on his eþle leornian ne mihte.
 17.454.26. & se ylca magister him æghwæþer ge bec
sealde ge lare.
 17.454.27. & mid þy he þa fela monþa þær
gesæligum geslesum geornlice abysegad wæs, þa hwearf he eft on Gallia
rice to Dalfino þam bysceope his freonde, & þreo winter wæs mid him
wuniende.
 17.454.30. & he wæs to preoste besceoren fram him, & on
swa micelre lufan hæfd wæs, þæt he þohte hine him to yrfewearde
gedon.
 17.456.2. Ac þæt hwæþere swa wesan ne mihte, forðon se
bysceop wæs forgripen mid wællhreowe deaðe, & Willfrið wæs ma
gehealden Angelþeode to bysceope.
 17.456.4. Sende Balthild seo cwen mycel weorod, & het þone
bysceop ofslean.
 17.456.5. Þa he þa to þære stowe læded wæs, þær
him mon sceolde heafud ofslean, þa fyligde hine Wilfrið his preost &
his hondþeng.
 17.456.7. & he willnade ætgædere mid him sweltan, þeah
þe se bysceop him þæt swiðe bewerede.
 17.456.8. Ac þæs þe þa cwelleras hine þa elþeodigne
ongeaton, & þæt he of Engle cumen wæs, aredon him þa & ne
woldon hine cwellan mid þy bysscope, þeah þe þæt his willa wære.
 17.456.12. & he þa eft on Breotone com & hine geþeodde
on freondscype Ealhfriðes þæs cyninges.
 17.456.13. Se cyning geleornade þæt he symble rihte regolas
Godes cyricean fyligde & lufade.
 17.456.14. & forþon þe he hine Wilfrið rihtgefremedne
& wisne onfunde & gemette, geaf he him sona & sealde tyn hiwisca
landes on þære stowe, þe cweden is Stanford.
 17.456.17. & æfter medmiclum fæce sealde him mynster
þritiges hiwisca on stowe, seo is gecyged Inhripum.
 17.456.18. Þa stowe he ær sealde mynster on to timbrienne
þam monnum, þa þe to Scotta lare fyligdon.
 17.456.20. Ac forþon þe hi æfter fæce, þa him wiisc
seald wæs, ma woldon of þære stowe gewitan, þonne hi woldan rihte
Eastran healdan, & eac oþre regollice ðeawas onfon æfter gewunan
þære Romaniscan cyricean & þare apostolican, & forþon he þa
stowe þam sealde, þone þe he geseah beteran þeodscypum & þeawum
gelæredne.
 17.456.25. On þa tid to hæse þæs foresprecenan cyninges
wæs willfrið to mæssepreoste gehalgad on ðam ylcan mynstre fram
ægelbyrhte Westseaxna bysceope, þæs we beforan gemyngedon.
 17.456.28. Willnade he se cyning þæt se wer swa micelre
gelærednesse & æfestnesse him syndrilice untodælede geferscype
mæssepreost & lareow wære.
 17.456.30. Þone he eft nalæs æfter miclum fæce sende on
Gallia rice mid geþohte & geþafunge Oswioes his fæder; bæd
þæt hine mon him to byscope gehalgade, mid þy he þa hæfde þritig
wintra.
 17.458.4. Wæs se ylca ægelbyrht on þa tid Parisiace
þære ceastre bysceop.
 17.458.5. Mid þone wæron cumende oþre endlufon bysceopas he
wes twelfta to his halgunge; & hi swiðe arwyrðlice þa þenunge
gefyldon.
 17.458.7. Mid þy he þa gena wæs begeondan sæ wuniende,
het Oswio se cynincg gehalgian to bysceope on Eoforwicceastre Ceaddan þone
halgan wer, swa swa we beforan gemyngedon.
 17.458.9. & he þreo winter healice þa cyricean wæs
reccende & styrende; æfter þon he gewat to his mynsterscire, þæt
is on Læstinga ea.
 17.458.11. Ða feng Willfrið to bysceopscire eallra
Norþanhymbra mægþe: & he æfter þon on Ecgfriðes rice þæs
cyninges wæs adrifen of his bysceopscire, & oðre bysceopas fore him
gehalgade, þara we beforan gemyngedon.
 17.458.15. Þa wæs he to Rome ferende & beforan þam
apostolican papan his intingan wæs reccende.
 17.458.16. Sona þæs þe he on scyp eode & astagh, bleow
westwind: & he wæs adrifen þæt he com up on Frysana land.
 17.458.18. & he arwyrðlice wæs onfangen fram þam
ællreordum & fram Ealdgylse heora cyninge.
 17.458.19. Bodade he him sona & lærde Cristes geleafan &
monig þusendo heora mid soðfæstnesse worde wæs ontimbrende, & hi
fram unsyfernessum heora synna aðwoh mid fullwihte bæþe.
 17.458.22. & þæt æfter fæce Willbrord se arwyrða
Cristes bysceop on micelre willsumnesse gefylde, he ærest ongan þæt
weorc Cristes godspell læran.
 17.458.24. & he þær þone winter mid þy niwan folce
þe he gestrynde, gesælilice & wel wunade; & swa his siðfæt
trymede & to Rome com.
 17.458.26. & þæs þe his intinga wæs geondsohte
beforan Agathone þam papan & manegum byscopum, & ealra heora dome he
unscyldig & butan leahtrum wæs clæne gemeted þara þinga, þe
hine mon forewregde & onstælde; & þæt he wære his
bisceophade wel wyrðe.
 17.460.1. On þa sylfan tid se ylca papa pa Agatthon gesomnade
sinoð on Rome byrig fif & hund twelftig byssceopa wið þam
gedwolmannum, þa ðe bodedon & lærdon ænne willan & ane
wyrcnesse beon on Dryhtne Hælende.
 17.460.4. Ða het he se papa eac Willfrið bysceop to þam
sinoþe laþian; & him mon tæhte setl betwyh oðre bysceopas, &
het secgan his geleafan & somod þæs ealandes & þære þeode,
ðe he of com.
 17.460.7. Mid þy he wæs rihtgelyfed on geleafan mid his
geferum gemeted, þa licade ðis betwih oþre dæde þæs ylcan
sinoþes þæt hi on heora sinoðgewrit ongeþeoddon, & þus writon
betwyh him: Wilfrið Gode se leofa bysceop Eoforwicceastre þæt apostolice
setl be his intingan wæs gesecende, & fram þære apostolican mihte
be cuþum & uncuþum þingum wæs onlysed: & mid oþrum fif &
hund twelftigum his efenbysceopum on sinoþe on domsetle sittende wæs:
& for eallum norðdæle Breotone & Hibernia þam ealande, þa fram
Angellðeodum & Brytta & Scotta & Pehta wæron begongne, soðne
geleafan & rihtgelyfedne wæs andettende, & mid his handgewrite
getrymede.
 17.460.18. Æfter þyssum he hwearf eft to Breotone, &
Suðseaxna mægðe fram deofolgylda þeawum to Cristes geleafan gecyrde;
& eac swylce Godes wordes þegnas sende on Wyht þæt ealond.
 17.460.20. & þy æftran geare Ealdfriðes rices þæs
cyninges, se æfter Ecgfriðe to rice feng, his bysceopsettle onfeng: &
hine Eadlfrið se cyning togelaþade.
 17.460.23. Æfter fif gearum eft he wæs oncunnen fram þam
ylcan cyninge & monigum bysceopum; & eft of his bysceopscire adrifen
wæs, & to Rome com; & him wæs lyfnes seald þæt he him moste
scyldan & besecgan on andweardnesse his gesacona.
 17.460.26. Wæron þær monige bysceopas sittende mid Iohannem
þone apostolican papan, & eallra heora dome wæs cyþed, þæt his
wregend & his gesacan on miclum dæle licettunge & lease wið hine
syredon & onsægdon.
 17.460.29. & ða heht se foresprecena papa ærendgewrit
writan to æþelrede & to Ealdfriðe Ongelcyningum, & þær on
bead þæt hi æninga gedyden, þæt Willfrið wære onfongen on his
bysceopscire: forþon þe he hire unrihtlice benumen wære.
 17.462.1. Mid þy he þa wæs eft hweorfende to Breotone, &
he becom on dælas Gallia rices, þa wæs he gehrinen & gestonden
semninga mid untrymnesse.
 17.462.3. & seo to þon swiðe weox & hefegade, þæt
he æt nyhstan ne gan ne on horse ridan mihte; ac on his þegna handum
þæt he bære boren wæs, & swa gelæded wæs on Midd an Gallia
ceastre.
 17.462.6. & he þær læg <foreign>IIII</foreign> dagas & <foreign>IIII</foreign> niht
swa swa dead mon, nemne ðyrne eðunge anre ætywde þæt he lifes
wæs.
 17.462.7. Mid þy he swa butan mete & drynce & butan
stæfne & gehyrnesse <foreign>IIII</foreign> dagas & nihte fulle awunode, þa æt
nyhstan on dagunge þæs fiftan dæges, swa he of hefigum slæpe
onbrude, & wæs arisende & up asæt, & his eagan ontynde &
geseah ymb hine þreatas singendra broðra somod & wependra.
 17.462.12. & he sume hwile sæt & sworette.
 17.462.12. Frægn ða & acsade, hwær Acca mæssepreost
wære.
 17.462.13. Cygde hine mon sona; & he into him eode &
geseah, þæt him bet wæs & he sprecan mihte; & he his cneow
bigde, & Gode þanc sægde mid eallum þam broðrum þe þær inne
wæron æt him.
 17.462.16. & mid þy hi ða sum fæc somod sæton &
sumu þing forhte sprecan ongunnon be þam upplican domum Godes
ælmihtiges, ða het se biscop ða oðre broðru sumu hwile utgan, &
wæs ðus sprecende to Accan þam preoste: Me ætywde, cwæð he,
hwene ær ondrysnlico gesihð, þa ic ðe wylle secgan & cyðan;
& þe hate, þæt ðu hi gehele & gehealde, oð ðæt ic wite
hwæt God wylle, hwæt be me gewurðe.
 17.462.22. Com me to & ætsod sum swiðe beorht mon &
scinende on hwitum gegyrelan: cwæð þæt he wære Michael se heah
engel: & forðon ic eom sended, þæt ic ðe fram deaðe generede
& alysde.
 17.462.26. Forgeaf ðe Drihten lif þurh gebedo & tearas
ðinra discipula & ðinra broðra & þurh þingunge his þære
eadigan meder ðære unmælan fæmnan Sancta Mariam.
 17.462.28. Forðon ic ðe secge þæt þu nu bist hrædlice
fram þysse untrumnesse gehæled.
 17.462.29. Ac westu gearo; forðon æfter feower gearum ic eft
hwyrfe & þe neosige.
 17.462.30. Þu becymest to þinum eðle; & þone mæstan
dæl ðinra æhta þu onfehst, þa ðe on þe genemde wæron, &
on smyltre sibbe ðin lif geendast.
 17.464.1. Hwæt he se biscop hine ða hraðe getrumade, &
ealle his geferan to þon gefegon & Gode þoncunge dydon; & þy
ongunnenan siðfate to Breotone com.
 17.464.3. & he sealde þa ærendgewrito, þe he brohte fram
þam apostolican papan, ærest Brihtwalde þam arcebiscope to rædanne,
& eft æþelrede, se wæs ær cyning; wæs ða Beardsætena
abbud.
 17.464.6. & hi begen him lustlice & anmodlice fultumedon be
þæs papan hæse; & æþelred sona to him gelaðede Cenred þone
cyning, þam he Myrcna rice sealde.
 17.464.8. & he hine bæd & het, þæt he inlice þam
biscope freond wære: & he swa wæs.
 17.464.9. Ac Ealdfrið Norðanhymbra cyning hine forhogode onfon:
ne he langre tide ofer þæt lifigende wæs.
 17.464.11. Ða wæs geworden, sona ðæs þe Osred his sunu
to rice feng, þæt sinoð wæs gesomnod be Nide streame.
 17.464.13. & æfter hwylcehugu geflite æghwæðeres
dæles, þa æt nyhstan, him eallum fultumiendum, wæs Wilfrið
onfangen in biscophad his cyricean.
 17.464.15. & he swa <foreign>IIII</foreign> gear, þæt is oð ðone dæg
his forðfore, he his lif lædde on smyltre sibbe, & gefeonde þa
heofonlican rico gestah & gesohte.
 17.464.17. Ferde he forð on his mynstre, þe he hæfde on
Undalana mægðe under gerece Cuðbaldes þæs abbudes; & mid
ðenunge his broðra wæs gelæded on his þæt ærre mynster,
þæt is gecyged Onhripum, & wæs arwurðlice geseted & bebyriged
on Sancte Petres cyricean þæs apostoles be þam wigbede suðan, swa swa
we ær beforan sægdon & gemyngedon.
 18.464.23. Ðy nyhstan geare æfter forðfore þæs
foresprecenan fæder, þæt is þy fiftan geare Osredes rices þæs
cyninges se arwurða wer Adrianus abbud forðferde, se wæs æfenwyrcend
on Godes worde ðære eadigan gemynde Theodorus arcebiscopes; & on his
mynstre on cyricean þære eadigan fæmnan Sancta Marian bebyriged wæs
ymb an & feowertig wintra, ðæs þe he fram Uitaliano þam papan
hider mid ðeodor biscop sended wæs.
 18.464.29. Ðæs abbudes lare ætgædere & ðeodores
þæs biscopes betwih oðre cyðnesse sagað, þæt Albinus ðæs
abbudes discipul, se to his mynstres gerece æfter him feng, þæt he
wæs swa swyðe on gelesum haligra gewrita gelæred, þæt he Grecisc
gereord of miclum dæle cuðe, & Leden him wæs swa cuð & swa
gemimor swa swa Englisc, þæt him gecyndelic wæs.
 18.466.4. Ða onfeng for Wilfriðe biscophad ðære cyricean
æt Heagostealdes ea Acca his mæssepreost.
 18.466.5. Wæs he se wer se fromesta & for Gode & for
mannum micellic.
 18.466.6. & he his cyricean getimbrade, seo on are Sanctæ
Andree þæs apostoles gehalgad is, monigfealde wlite & wundorlicum
weorcum gebrædde & gemonigfylde.
 18.466.8. & he micle geornfulnesse dyde, þæt he
æghwanon mæst reliquia begeate þara eadigra apostola & martyra,
& on heora weorðunge wibedas sette & porticas worhte & todælde
on þæt sylfe binnan þære ylcan cyricean weallum.
 18.466.12. Swylce eac spell heora ðrowunge ætgædere mid
oðrum cyriclicum bocum mid micelre geornfulnesse gesomnade, & ðider
micel bocgestreon & æðele begeat.
 18.466.14. Swylce he eac husulfatu & leohtfatu & monig
oðer þysses gemetes, þa ðe to Godes huses frætwednesse belimpað,
he geornfullice gegearwode.
 18.466.16. Eac swylce he sumne æðelne cyricsangere begeat, se
wæs Mafa haten, se wæs on Cent on sangcræft gelæred fram
æfterfyligendum þara discipula þæs eadigan papan Sancte Gregorii;
& he þone <foreign>XII</foreign> winter mid him hæfde.
 18.466.20. & he gehwæðer ge þa cyricsangas lærde,
þe hi ær ne cuðan, ge eac, þa ðe hi iu cuðan & mid langre
gymeleasnesse ealdian ongunnon, þa eft mid his lare on ðone ærran steall
geedniwode wæron.
 18.466.23. Wæs he eac sylfa Acca biscop se getydesta sangere;
swylce eac he wæs on halgum gewritum se gelæredesta, & on andetnesse
þæs rihtan geleafan se clænesta; & he wæs in reogolum cyriclicre
gesetnesse se behydegæsta þa to healdenne.
 18.466.26. & he þæs ne blon, oððæt he fram Gode
mede onfeng his arfæstre wilsumnesse.
 18.466.28. Wæs he ærest fram his cnihthade on geferscipe
þæs halgan Bosan & Gode þæs leofan Eoforwicceastre biscopes
afeded & gelæred.
 18.466.30. Æfter þon he com to Wilfriðe biscope mid hyhte
beteran foresetnesse, & eall his yldo & lif on his þenunge gefylde
oð his forðfore.
 18.466.32. Mid þone he eac swilce to Rome wæs cumende &
monig nytlico ðing, ðe he on his eðle ne mihte, cyriclicra gesetnessa
þær he geseah & geleornode, & ða wel heold læste oð his
lifes ende.
 19.468.3. Ðyssum tidum Naitan Peohta cyning, ðe þone
norðdæl Breotone eardiað, wæs he monad mid gelomlicre smeawunge &
leornunge cyriclicra gewrita þæt he gedwolan wiðsoc & þone ne
geðafode, se oð þæt on his þeode hæfed wæs, be gehylde rihtra
Eastrana.
 19.468.7. & he hine & his ðeode gelædde to
mærsianne & to weorðianne þa rihtgesettan tide þære
Drihtenlican æriste.
 19.468.8. & þæt he þæt mihte mid ðy maran
ealdorlicnesse þurhteon & gefremman, sohte he him fultum of Angolþeode,
þe he geare ongeat & wiste, þæt hi ða æfestnesse geleornad
& onfongen hæfdon to bysene þære halgan Romaniscan cyrican &
ðære apostolican.
 19.468.12. Sende he ærendracan to þam arwurðan were
Ceolfriðe, se wæs abbud ðæs mynstres þara eadigra apostola Petrus
& Paulus, þæt is æt Wire muðan & be Tinan þære ea, on
ðære stowe ðe ic gecyged On Gyrwum.
 19.468.15. Þam abbuddome he Ceolfrið wuldorlice fore wæs
æfter Benedicte, be þam we beforan sægdon.
 19.468.17. Bæd he se cyning þone abbud, þæt he him sende
trymmendlice stafas & gewrito, mid þam he ðy mihtlicor wiðscufan
mihte, þa ðe gedyrstigedon þæt hi Eastran heoldan & wurðedon
butan heora rihtre tide.
 19.468.20. Swylce he eac befrægn & acsade be gemete &
rihte Godes þeowa sceare, þe þreostas & Godes þeowas getacnode beon
sceoldon.
 19.468.22. Bæd he se cyning eac hine þæt he him onsende
sumne heahcræftigan stangeworces, þæt he mihte æfter Romana þeawe
cyricean timbrian: & wæs gehatende þæt he þa wolde on are
ðæs eadigan ealdres þara apostola gehalgian Sancte Petres.
 19.468.26. & eac gehet, þæt he sylfa wolde mid ealre his
ðeode þone þeaw symble onhyrian & healdan ðære Romaniscan
cyricean & þære apostolican, swa forð swa we fyrmest geleornian
magon.
 19.468.28. Ðæs cynninges arfæstnesse willum & benum
wæs gefultumiende se arwurða abbud Ceolfrið.
 19.468.30. Sende him cræftige wyrhtan stænene cyricean to
timbrianne: sende him eac stafas & gewrit be gehealde rihtra Eastrana &
be Godes þeowa sceare, eac oðrum rihtum Godes cyricean.
 19.470.3. Mid ðy þæt gewrit ða wæs ræded beforan
þam cyninge & monigum gelæredum werum & him geornlice wæs reht
on his agen gereorde fram þam, ðe hit ongitan mihton, is þæt sæd,
þæt he wære be his trymnesse & lare swyðe gefeonde & wære
arisende of his setle of middum his ealdormannum & his witum; & his
cneow bigde on eorðan & Gode þancunge dyde, þæt he geearnode
swylce gife onfon of Angolþeode.
 19.470.9. & þus cwæð: Cuðlice ic þæt ær wiste
& ongeat, þæt ðis wæs riht weorðung soðra Eastrana.
 19.470.10. Ac swa swiðe ic nu þæt riht ongite ðisse tide
to healdanne, þæt me is ealling a lytel & medmicel gesewen, þæt
ic ær ðyssum cuðe & ongeat.
 19.470.13. Forðon ic þonne nu eow openlice andette &
cyðe, þe her andwearde sittað, þæt ic ðas tide Eastrena ecelice
healdan wille mid ealre minre ðeode, þe ic nu rihte ongite & ocnawe.
 19.470.15. & ealle preostas & Godes ðeowas, þa ðe on
minum rice syndon, ða sceare onfon sculon , ðe we gehyrað fulle beon
ealre rihtwisnesse.
 19.470.17. & he ða butan yldinge mid his cynelicre
ealdorlicnesse gefremede þæt he cwæð; & sona sende geond eall his
rice, & het writan & leornian & healdan þurh ealle Peohta
mægðe þa nigontynlican hringas rihtra Eastrana.
 19.470.20. & het fordilgian ðurh ealle ða gedwolhringas
feower & hundeahtatig geara.
 19.470.22. Ða wæron scorene ealle munecas & sacerdas on
ðone beh Sancte Petres sceare.
 19.470.23. & hi swa swa niwe discipulhada þæs eadegestan
ealdres þara apostola Sancte Petres underðeodde beon & mid his
mundbyrde gescylde & eall seo ðeod geriht gefeah & blissade.
 20.470.26. Ne wæs þa æfter miclum fæce þæt eac
swylce ða munecas Scotta cynnes, þa ðe Hii þæt ealond eardedon &
beeodan mid þam mynstrum þe him underðeodde wæron to reogollicum
þeawe rihtra Eastrena & scyre þurh Drihtnes gyfe gelædde wæron.
 20.470.29. Wæs ymb seofon hund wintra & syxtene fram
Drihtnes menniscnesse, þy geare Osred cyning wæs ofslegen & Cynred
æfter him ða steore onfeng Norðanhymbra rices, ða com on Hii þæt
ealond of Hibernia Gode se leofa fæder & sacerd & mid ealle are to
nemnenne Ecgbyrht se halga, ðæs we beforan gelomlice gemyngedon.
 20.472.4. & he arwurðlice & mid micle gefean fram him
onfangen wæs, forðon he wæs se swetesta lareow & se wynsumesta
& ðara þinga, ðe he oðre lærde to donne, he sylfa wæs se
wilsumesta fylgend & læstend: & he lustlice fram him eallum gehyred
wæs.
 20.472.8. & he onwende mid his arfæstum trymenessum &
geornfulnesse þone ealdan þeaw & gesetnysse heora ealdra, be þam
mæg þæt apostolice word cweden beon, þæt hi hæfdon Godes
ellnunge ac nalæs æfter wisdome.
 20.472.11. & he hi ðy apostolican þeawe monade &
lærde, þæt hi ða weorðunge þære mæstan symbelnesse, swa swa
we cwædon, heoldan & dydon under bycnunge þæs ecan biges.
 20.472.14. Wæs þæt mid wunderlicre stihtunge þære
godcundan arfestnesse swa geworden, þæt, forðan seo þeod þone
wisdom, ðe heo cuðe, þære godcundan cyððe lustlice butan æfeste
Angelfolcum cyðde & gemænsumede, hi ða swylce æfter fæce
þurh Angelþeode, on þam þingum þe hi won hæfdon, to fulfremedum
gemete rihtes lifes becom.
 20.472.19. Swa swa Brittas wiððon, þe næfre woldon þa
cyððo þæs cristenan geleafan, þe hi hæfdon, Angelcynne openian
& cyðan, ono þa gelyfendum eft Angelfolcum & þurh eall well
ontimbredum & gelæredum on reogole rihtes geleafan, hi nu gyt heora
ealdan gewunon healdað, & fram rihtum stigum healtiað; & heora
heafod ywað butan beage Sancte Petres sceare; & Cristes symbelnesse rihte
Eastran butan geðeodnesse ealra Godes cyricena healdað & weorþiað.
 20.472.26. Ða onfengon Hiisetena munecas þurh Ecgberhtes lare
rihtgelyfede þeawas on to lifgenne, under Dunchade þæm abbode æfter
hundeahtatigum wintra þæs þe hie sendon Aidan þone biscop Ongelþeode
to lareowe.
 20.472.29. Wunade se Godes wer Ecgbreht twelf winter in þam
ealonde, þæt he sumre neowre gefe lihtendre þære ciriclican
geþeodnesse and sibbe gehalgade.
 20.474.1. Ond æfter seofon hund wintra & nigon &
twentigum æfter þære Drihtenlican menniscnesse þy geare, þa
mærsad wæs & weorþad se Drihtenlica Eastordæg, þæt wæs
þy eahtoþan dæge <foreign>Kalendarum Maiarum</foreign>, mid þy he þa ilcan
Drihtenlican æreste mid symbelnesse mæssesonga mærsade &
weorþade, þy ilcan dæge he forðferde to Drihtne.
 20.474.6. Ond gefean þære hean symbelnesse, þone he mid
þæm broðrum ongon, þa he to annesse gife gehwyrfde, he mid Drihtne
& þam halgum apostolum ond mid oðrum heofones ceasterwarum gefylde;
oþþe þæt gen soþre is þæt seolfe he ne blinneþ mærsian
& weorþian a butan ende.
 20.474.10. Wæs þæt wunderlico stihtung þære godcundan
foreseonesse, þætte se arwyrða wer nales þæt an þæt he in
Eastran forðferde of þissum middangearde to Gode Fæder, ac eac swylce
mid þy þætte þy dæge Eastran mærsode wæron, þe hie næfre
ær gewunedon in þæm stowum weorþade beon.
 20.474.14. Ond þa gefegon þa broþor be ongesetenesse
þære cuþan & þære rihtgelefdon Eastortide.
 20.474.15. Ond hie blissedon þa mundbyrde þæs farendan
fæder to Drihtne, þurh þone hie gerihte wæron.
 20.474.17. Ond he blissade in þon, þæt he oð þæt in
lichoman gehealden wæs, oð þæt he geseah þa his geherend þone
Eastordæg onfon, ond mid hine in weorþunge habban, þone hie simle ær
þon warenedon to anfonne.
 20.474.20. Ond swa gewis be hiora gerehtnesse se arwyrþa fæder
blissade, þæt he gesawe Drihtnes dæg, & he hine geseah &
gefeonde wæs.
 21.474.23. Þa wæs ymb seofon hund wintra & fif &
twentig æfter þære Drihtenlican menniscnesse, þæt wæs þæt
seofoþe gear Osrices Norþanhymbra cyninges, se æfter Cenrede to rice
feng, þa Wihtred Ecgbrihtes sunu Cantwarena cyninges forðfered wæs þy
nigeþan dæge <foreign>Kalendarum Maiarum</foreign>; ond þæm rice, þe he hæfde
feower & þritig wintra ond þæt fifte healf, his sunu þry
yrfeweardas forlet æþelbryht & Eadbryht & æþelric.
 21.474.29. Æfter þæm þy nyhstan geare Tobias Hrofeceastre
bisceop forþferde.
 21.474.30. Wæs se wer micellice gelæred; wæs he discipul
þære eadgan gemynde Theodores ercebisceopes ond Adrianus þæs
abbodes.
 21.474.32. Ond he forþon, swa swa cweden is, mid þa getydnesse
ge ciriclicra gewrita ge eac gemænelicra, þæt he eac swilce swa Grecisc
geleornade mid Lædene, þæt him ða swa cuð wæron swa his agene
reorde, þe he in acenned wæs.
 21.476.1. Wæs he bebyrged in Sancte Paules portice þæs
apostoles, se is in Sancte Andreas ciricean, þær he seolfa byrgenstowe
geworhte.
 21.476.3. Æfter þæm feng Aldwulf to þære
bisceopþenunge, þone Berhtwald ercebisceop gehalgode.
 21.476.6. Æfter þissum wæs ymbe seofan hund wintra &
nigon and twentig æfter þære Drihtenlican menniscnesse; æteowdon
twegen steorran ymb þa sunnan utan, þa syndon on bocum cometa nemde; &
hy mycle fyrhto onstyredon þæm monnum þe hie sceawodon & gesawon.
 21.476.10. Oðer hiora foreeode þa sunnan on morgen, þonne hio
upgangende wæs, oþer on æfenne æfterfyligde, þonne hio on setl
eode, swa swa hie witegan were grimmes wæles uppeornendre sunnan samed &
setlgongendre, þæt hi gehwæþere tide ge on dæg ge on niht micel
yfel monnum toweard tacnedon.
 21.476.14. Stod se leoma him of, swilce fyrenþecele, ongean
norðdæle middangeardes.
 21.476.15. Æteowdon hie þa steorran in Ianuarius monðe &
twa wucan awunedon.
 21.476.16. Þære tide sona æfter se hefigesta wol Sarcina
þeode Gallia rice mid sarlice wæle ond earmlice fornaman &
forhergodon; & hie sona æfter medmiclum fæce in þære ilcan
mægþe wyrþe wite onfengon & þrowedon hiora getreowleasnesse.
 21.476.20. Þy ilcan geare swilce se halga Godes wer Ecgbreht, swa
swa we beforan gemyngedon, þy seolfan Eastordæge forþferde to Drihtne;
& sona ofer þa Eastortide, þæt is <foreign>septima Idus Maias</foreign>, Osric
Norþanhymbra cyning of life gewat, æfter þon þe he þæt rice <foreign>XI</foreign>
gear hæfde & styrde.
 21.476.24. Ond he wolde & gedemed hæfde þætte Ceolwulf
æfter him cyning wære & his rices æfterfylgend.
 21.476.25. Wæs he Cenredes broþor þæs cyninges, se ær
him rice hæfde.
 21.476.26. Þæs cyninges rice ge foreweard ge forðgong swa
monegum & swa miclum styrenessum wiþerweardra ðinga yþiað &
gemengde syndon, þætte þæt mon nu geta gewitan ne mæg, hwæt be
þissum mon writan scyle, oððe hwilcne ende syndrigo þing hæbbende
seondon.
 22.476.31. Wæs þa ymb seofan hund wintra ond <foreign>XXI</foreign> æfter
þære Drihtenlican menniscnesse þætte Beorhtwald ercebisceop longre
eldo fornumen forþfered wæs þy fiftan dæge Iduum Ianuarium.
 22.478.2. Sæt he þæt bisceopsetl seofon & þritig
wintra & <foreign>VI</foreign> monað & feowertyne dagas.
 22.478.3. For þæm þy ilcan geare wæs ercebisceop geworden
Tatwine, se wæs of Myrcna mægþe.
 22.478.4. Wæs he ær mæssepreost in þæm mynstre, þe
is geceged Breodun.
 22.478.5. Wæs he gehalgod in Cantwarena byrig from þæm
arwyrþan werum Daniele Wintanceastre bisceope ond Ingwalde Lundenburge
bisceope ond Aldwine Liccetfelda bisceope ond Aldulfe Hrofesceastre biscope
þy teoþan dæge Iunius monþes; wæs Sunnandæg.
 22.478.9. Wæs se wer mære in æfæstnesse & in snytro
& in wisdome ond swylce eac in halgum gewritum æþellice intimbred
& gelæred.
 22.478.12. Seondon nu & in ondweardnesse Cantwarena ciricena
bisceopas Tatwine & Aldwulf; ond Ingeweald Eastseaxna bisceop; Eastengla
bisceopas siondon Aldberht & Heaþolac; Westseaxna bisceopas siondon
Daniel & Forðhere; Mercna bisceop is Aldwine.
 22.478.15. Ond þæm folcum þa þe eardiað be westan
Sæferne is Wealhstod bisceop.
 22.478.17. Wilfrið is Huicna bisceop.
 22.478.17. Is Cyneberht Lindesfearona bisceop.
 22.478.17. Sio biscopscir Wihte þæs ealondes belimpeþ to
Daniele Wintanceastre biscope.
 22.478.19. Suðseaxna mægð wæs wuniende fela geara butan
bisceope & him bisceopþenunge secað to Westseaxna bisceope.
 22.478.20. Ond ealle þas mægþe & eac oðre
suðmægðe oþ gemære Humbre streames mid heora cyningum eac swilce
æþelbolde Mercna cyninge in hyrsumnesse underþeodde seondon.
 22.478.23. Ond þonne Norþanhymbra mægþe þæm Ceolwulf
se cyning in cynedome ofer is, feower bisceopas nu biscopscire habbað,
Wilfrið bisceop in þære ciricean Eoforwicceastre, æþelwald in
Lindesfearona ea, Acca in Heagostealdes ea, Pehthelm in þære stowe, þe
is geceged æt Hwitan ærne.
 22.478.27. Seo stow neowan gemonigfealdedum geleafsumum folcum in
setle bisceopstoles wæs toæteced, ond wæs þære stowe se æresta
bisceop.
 22.478.29. Swilce eac Pehta cyn in þas tid hafað sibbe &
were mid Ongelþeod, ond eac þære rihtgelyfedan sibbe &
soþfæstnesse mid ealre Godes ciricean gifeð dælnimende beon.
 22.478.32. Scottas, þa þe Breotone eardiað, wæron
þoncfulle heora gemærum; & hi ne setunge ne gestrodo wið
Ongelþeode serwað.
 22.480.1. Bryttas þonne, þeah þe hie of miclum dæle mid
inlice hete ond fenge Ongelþeode ond þone steall ealre rihtgelyfedre Godes
ciricean, ge in gehælde unrihtra Eastrana ge in ungecostum þeawum afehten,
hwæþere him is ge mid godcunde mægene ge mid mennisce wiþstonden,
þæt hi no hwæþerum hira willnunge habban ne þurhteon magon.
 22.480.6. Ond þeah ðe hie synd of miclum dæle heora seolfes
onwealdes, hwæþere of miclum dæle hy syndon Ongelcynnes þeowdome
betæhte & underþeodde.
 22.480.8. Þissa tida sibbe & smoltnesse nu monige in
Norþanhymbra þeode ge æþele ge unæþele hi seolfe & hira bearn
ma gyrnað in mynster ond on Godes þeowdomhad to sellenne, þonne hie syn
begongende weoroldlicne comphad.
 22.480.12. Sio wise hwelcne ende hæbbende sie, sio æfterre
eldo gesið & sceawað.
 22.480.14. Þis is nu in ondweardnesse gestal ealre Breotone ymb
tu hund wintra & fif & hundeahtatig Ongelcynnes cymes in Breotone
ealond .
 22.480.16. And ymb seofon hund wintra & <foreign>XXXI</foreign> þære
Drihtenlican menniscnesse in þær Drihtnes þæm ecean rice gefeoð eal
eorþe; & efenblissiendre Breotone in his geleafan & monig ealond
blissiað & ondettað gemynde his halignesse.
 22.480.20. Þas þing by stære Ongelþiode cirican on
Brytene, swa swa geo of manna gewritum oððe of ealdra gesegene oððe of
minre sylfre cyþeþe ic gewitan mihte, mid Dryhtnes fultume gedyde ic Beda
Cristes þiow & mæssepreost þæs minstres þara eadigra apostola
Petrus & Paulus, þæt is æt Wiramuþon & on Gyrwum.
 22.480.24. Wæs ic acenned on sundurlonde þæs ylcan
mynstres.
 22.480.25. Mid þy ic wæs seofanwintre, þa wæs ic mid
gimene minra maga seald to fedanne & to lærenne þam arwyrþan abbude
Benedicte & Ceolferþe æfter þon.
 22.480.28. & siðþan ealle tid mines lifes on þæs ilcan
mynstres eardunge ic wæs donde; & ealle geornesse ic sealde to
leornienne & to smeagenne halige gewritu.
 22.480.30. & betwih gehild regollices þeodscipes & þa
dæghwamlican gimene to singanne on cyrcan me symble swete & wynsum
wæs, ðæt ic oþþe leornode oþþe lærde oððe write.
 22.482.3. & þa þy niganteoþan gere mines lifes, þæt
ic diaconhade onfeng, & þy ðritigoðan mæssepreosthade, &
æghwæðrne þurh þenunge þæs arwyrþan bisceopes Iohannes
þurh hæse & bebod Ceolferþes abbudes.
 22.482.6. Of þære tide þæs þe ic mæssepreosthade
onfeng oð nigan & fiftig wintra minre yldo ic þas bec for minre
nidþearfe & minra freonda of geweorcum arwyrðra fædera wrat &
sette, ge eac swilce to mægwlite andgites & gastlicre gerecenesse ic
toætecte.
 22.482.11. Ærest on fruman Genesis oð Isaces gebyrd &
aworpenesse Ismahelis ic sette feower bec.
 22.482.13. Be þam Tabernaculo & his fatum & sacerdlicum
hræglum þryo bec.
 22.482.15. On þone ærestan dæl Samuelis, þæt is oð
Sawles deað þæs cyninges, feower bec.
 22.482.17. Be þæs Temples getymbro & þære
becnendlican race twa bec.
 22.482.18. Eft on cyninga bec <foreign>XXX</foreign> questionem.
 22.482.19. In <foreign>Prouerbiorum Salomonis</foreign> <foreign>III</foreign> bec.
 22.482.20. In <foreign>Cantica Canticorum</foreign> six bec.
 22.482.21. In Esdram & Neemiam þryo bec.
 22.482.22. In Canticum Abbacuc ane boc.
 22.482.23. On boc þæs eadegan fæder Tobius becnendlicre
race be Criste & circan ane boc.
 22.482.25. In godspelle Marce feower bec.
 22.482.26. In godspelle Luce six bec.
 22.482.27. Ofer godspel Omeliarum twa bec.
 22.482.28. In apostol, swa hwilc swa in geweorcum Sancte Agustines
gemete, eal þurh endebyrdnesse ic awrat.
 22.482.30. In <foreign>Actus Apostolorum</foreign> twa bec.
 22.482.31. In <foreign>septem Epistolas Canonicas</foreign> syndrie bec.
 22.482.32. In Apocalipsin Sancte Iohannes þreo bec.
 22.484.1. Be þam syx yldum worulde ane boc.
 22.484.2. Be wunenessum Israhela bearna ane boc.
 22.484.3. Be þam þe <foreign>Esaias cwæð: et claudentur ibi in
carcerem & post multos dies uisitabuntur</foreign>.
 22.484.5. Bi ryhte bissexte ane boc.
 22.484.6. Bi efenneahte æfter Anatolius race ane.
 22.484.7. Bi haligra spellum.
 22.484.8. Sancti Felices confessor lifes boc & þrowunge.
 22.484.9. Paulinus boc of metergeweorce in rade spræce ic
gehwirfde.
 22.484.10. Lifes boc & þrowunge Sancte Anastase martyr, sio
wæs yfle of Grecesce on Læden gehwyrfed & gyt wyrs from sumum
ungetydum geryhted, swa swa ic mihte, ic to ondgyte geryhte.
 22.484.13. Þæs halgan fæder lif & muneces somed &
bisceopes Sancte Cuþbert es ærest eroico metere & æfter fæce
gerædeword ic awrat.
 22.484.15. Þara abbuda stær & spel þisses mynstres, on
þam ic gefeo þiowian þære uplican arfæstnesse, Benedictes &
Ceolferðes & Hwætberhtes, on twam bocum ic awrat.
 22.484.18. Ðæt cyriclice stær usses ealondes & þiode
ic on fif bec gesette.
 22.484.19. Martyralogium be symbeldægum haligra martyra, on
þære ealle þa þe ic gemetan mihte, nales þæt an hwilce dæge ac
eac swilce hwilce cyne compes, oþþe under hwilcum deman hie middangeard
oferswiðden, ic geornlice awrat.
 22.484.23. Ymenbec misenlice metre.
 22.484.24. Boc epigrammatum eroico metre.
 22.484.25. Be gecynde wisana & be tydum sindrie bec.
 22.484.26. Eft be tidum ane micele boc.
 22.484.27. Boc de orthographia mid stæfræwe endebyrdnesse
tosceadene.
 22.484.28. Boc de metrica arte, & oþere to þisse geþydde
be scematibus & tropes boc.
 22.486.1. Be gesetenessum & gemetum spræccynna, þam
þæt halige gewrit se canan awriten is.
 22.486.3. Ond nu ic þe bidde, duguþa Hælend, þæt þu
me milde forgife swetlice drincan þa word þines wisdomes, ðæt þu eac
fremsumlice forgife, þæt ic æt nihstan to ðe þam willan ealles
wisdomes becuman mote & symle ætywan beforan þinum ansyne.
 22.486.7. Eac þonne ic eaðmodlice bidde þætte to eallum
þe þis ylce stær to becyme ures cynnes to rædenne oþþe to
gehyrenne, þæt hie for minum untrymnessum ge modes ge lichoman gelomlice
& geornlice þingien mid þære uplican arfæstnesse Godes
ælmihtiges, & on gehwilcum hiora mægþum þas mede hiora edleanes
me agefe, þæt ic þe be syndrigum mægþum oððe þam heorum
stowum, þa þe ic gemyndewyrðe & þam bigengum þoncwyrþe gelyfde,
geornlice ic tilode to awritenne, þæt ic mid eallum þone wæstm
arfæstre þingunge gemette.
 23.486.16. Ða wæs agangen fram Cristes accennednysse <foreign>CCCC
& XCIIII</foreign> wintra, þa Cerdic & Cyneric his sunu coman upp æt
Cerdices oran mid fif scipum.
 23.486.18. & se Cerdic wæs Elesing, Elesa, Gewising, Gewis
Wiging, Wiging Freawining, Freawine Freoþogaring, Freoðogar Bronding, Brond
Bældæging, Bældæg Wodening.
 23.486.20. Þæs ymbe syx gear, þæs þe hi upp coman,
geeodan Westseaxna rice.
 23.486.21. Þæt wæron ða ærestan cyningas þe
Westseaxena land on Wealum geeodan.
 23.486.23. & he hæfde þæt rice sixtyne gear & ða
gefor he; & þa feng his sunu Cyneric to þam rice, & hit heold
<foreign>XXVII</foreign> wintra.
 23.486.24. Ða he forþferde, þa feng Ceaulin his sunu to,
& heold seofon winter .
 23.486.26. Þa he gefor, þa feng Ceol to þam rice & heold
syx gear.
 23.486.26. Þa he gefor, ða feng Ceolwulf to his broðor; &
he ricxade seofontyne gear.
 23.486.28. Heora cynn gæð to Cerdice.
 23.486.28. Ða feng Cynegyls Ceolwulfes broðer suna to rice,
& hæfde an & þrittig wintra.
 23.488.1. & he onfeng ærest fulluhte Westseaxna cyninga.
 23.488.2. Ða feng Kenwalh to rice & heold hit þrittig
winter.
 23.488.3. Se Cenwalh wæs Cynegelses sunu; & þa heold
Seaxburg his cwæn an gear þæt rice æfter him.
 23.488.4. Ða feng æscwine to rice; þæs cyn gæð to
Ceardice; & he heold twa gear.
 23.488.5. Þa feng Centwine to Westseaxna rice, Cynegelsing, &
ricsade nigon gear.
 23.488.7. Þa feng Ceadwala to þam rice; ðæs cynn gæð
to Cerdice; & he heold <foreign>III</foreign> gear.
 23.488.8. Ða feng Ine to þam rice; þæs cyn gæð to
Cerdice; & he heold twa & þrittig winter.
 23.488.9. Ða feng æþelheard to rice & heold feowertyne
winter.
 23.488.10. Ða feng Cuðred to; þæs cynn gæð to
Cerdice; & he heold syxtyne winter.
 23.488.11. Þa feng Sigebyrht to; þæt cyn gæð to
Cerdice; & he heold an gear.
 23.488.12. Ða feng Cynewulf to rice, þæs cyn gæð to
Cerdice; & he heold an & ðrittig geara.
 23.488.13. Þa feng Beorhtric to rice, & he heold sixtene
gear.
 23.488.14. Ða feng Ecbyrht to þam rice & heold seofon &
þrittig geara & seofen monað: & þa feng æðelwulf his sunu
to, & heold nigontoðe healf gear; & se æðelwulf wæs
Ecbyrhting, Ecbyrht Ealhmunding; Ealhmund Eabing; Eaba Iopping; Ioppa
Ingilding; Ingild Cenreding: & Ine Cenreding: & Cuðburh Cenreding;
& Cwenburh Cenreding: Cenred Ceolwalding; Ceolwald Cuðwulfing; Cuðwulf
Wining; Cuðwine Celming; Celm Cynricing; Cyneric Creoding; Creodda
Cerdicing.
 23.488.22. Þa feng æþelbald his sunu to rice, & heold
fif gear .
 23.488.23. Þa feng æðelbyrht to his broðor, & heold
<foreign>V</foreign> gear.
 23.488.23. Þa feng æðered his broðor to rice, & heold
<foreign>V</foreign> gear.
 23.488.24. Ða feng ælfred hyra broðer to rice; & þa
wæs agangen his ylde þreo & twentig wintra, & þreo hund &
six & hundnygantig wintra þæs þe his cyn ærest Westseaxna land on
Wealum geeodon.

END_TEXT
START_TEXT

Alc 14 (Forst)
B9.7.2.
Alcuin, De virtutibus et vitiis (London, British Library, MS. Cotton Tiberius A.III) Chap. 14: Forster 1909, 257-9.



 1. Be gecyrrednysse.
 1. Hit is geræd on ðam godcundan gewritum & þus his
gecweden, Sunu, ne yld þu na, þæt þu to Gode gecyrre.
 2. Forþon þu nast, hwæt se towearda dæg þe bringeð.
 3. Seþe yldeð, þæt he to Gode ne gecyrre, he renað pleoh
his agene sawle, forþonþe se deað hit no nylð.
 4. Se deað, gif he cimð to þam, þe þæt yldeð,
þæt he to Gode gecyrran ne wyle, butan tweon he hine gelædeð to ecum
witum.
 6. Þæt his swiðe unhalwendlic, geþoht, þæt wa ymb
þa mergenlican cyrringe þænce & þa andweardan agimeleasige.
 9. Gehyrest þu synfulla, to won yldest þu, þæt þu to
Gode gecyrre?
 10. For hwon ne ondrædest þu þe, þæt þe ferdeað
bereafie þæs dæges þinre gehwyrfednesse?
 11. Nast þu, þæt men færlice sweltað?
 12. Nu þa þæt god is, þæt mon his senna forlæte
& to Gode gecirre, do we wylc man hraðe.
 13. Forðonþe God us gehateð forgyfenesse, gif we to him
gecyrran willað, & he us mænigne fyrstmearc ne hateð langes lifes,
for þon gehwyrfe gehwilc man hine sylfne hraðe to Gode, & forlæte se
arleasa man his unrihtwisnesse wegas.
 17. Forþon, gif færunga cymð se ytemesta dæg, þonne
bið losod seo yldig, & þær bið to lafe þæt rice þam
synfullan men.
 18. Gif þu nelle losian, gecyr to Gode, þonne leofest þu.
 20. Ne scealt þu na georwenan be þira synna forgyfenesse.
 20. Ac gecyr to Gode, þonne leofast þu, & to dædbote.
 21. Þu cwyst <foreign>cras</foreign>, þæt is leden word, & hit his on ure
geþeode tomorgene.
 22. Ac for hwon nelt þu todæg?
 23. Þu cwyst, hwylc yfel is þæt, þæt ic cweðe
tomergen?
 24. Ic cweðe, hwilc yfel is þæt, þæt ic cweðe,
þæt þu todæge to Gode gecyrre?
 26. Nu, hwonne þu cwyst min lif bið lange, þonne cwæðe
ie, hit lange sie, sie hit god, gif hit scort sie, sie hit eac god.
 27. Gif þu tun bigest, þonne þu wilt godne bicgan.
 28. Gif þu wif nimest, þu wilnast, þæt hit god sie.
 29. Gif þu bearn hafast, þu wyscest, þæt þa sin gode.
 30. Swa ic eac nu be þam wacestan þingum cwæðe, gif þu
seos bigest, nylt þu, þæt hi sin yfele.
 31. & wilt, þæt þin lif si yfel?
 32. On hwon abelh þe þin lif?
 32. Forhwon wilt þu beon ana yfel betweoxn eallum þinum godum?
 34. Ne lata þu, þæt þu to Gode gecyrre, ne geyld þu hit
of dæge to dæge.
 35. Þis sind Godes word, næs mine.
 35. Ne geherest þu þas word from me, ac wit hie gehyrað begen
fram Gode.
 37. Nu, hwonne þu cwyst <foreign>cras, cras.</foreign> þæt is tomorgen,
tomorgen.
 38. <foreign>Cras</foreign> eawla þæt is hræfnes stæfn.
 38. Se hræfen ne gecyrde na to Noes earce, ac seo culfre cyrde.
 40. Gif þu þonne wilt don dædbote, þonne þu syngian ne
miht, þonne forlætað þe þine synna, nalles þu hie.
 41. Genoh fremde bið se man dædbote don, ær he eald sie.
 42. Hit is to andrædanne, þæt he sie geniðrad eft,
þonne he him mildheortnysse weneð.
 43. Soðlice ne mæg se man him þonne him nanre mildheortness
wenan ne forgyfenesse, seþe nu forleosað þa getæsan tide þære
dædbote.
 45. Þær ne mæg se man geearnian, þæt he bideð,
seðe her nolde gehyran, þæt God bebead.
 47. Seþe nu þære forgifenan tide þær dædbote
forleasað, holinga he eft cleopað beforan Cristes heahsetle.
 49. Nuþa sceal ælc mon, þæt he to Gode gecyrre þa hwile
þe he mæge, þe læs, gif he nu nelle þa hwile þe he mæge, eft
þonne he late wille, þæt he ne mæge.

END_TEXT
START_TEXT

Alc 26 (Forst)
B9.7.3.
Alcuin, De virtutibus et vitiis (London, British Library, MS. Cotton Tiberius A.III) Chap. 26: Forster 1909, 260-61.



 1. Be þurhwununge.
 1. Ne bið no þam cristenan menn sceawod se fruma þæs godan
weorces, ac se ende, forþonþe ælcum men bið demed be his þam
endenystan weorcum.
 3. Monige men beoð, þe wel onginnað & yfel geendiað
hira drohtnunge.
 4. Swaswa Iudas, he wæs ærest apostol & he wæs eft
Cristes læwa, & þa ongeat his agene scylda, & he hine an grine
aheng.
 6. Paulus he ongan ærest swyðe yfele, ac he eft geendode
swiðe wyl his lif.
 7. He wæs ærest cristenra manna ehtere & he wæs eft
þeoda lareow.
 9. Seo þurhwunenes heo is mægen þæs godan weorces, swaswa
Drihten sylf cweð, seþe þurhwunað on þam godan weorcum oð ende, he
bið hal.
 11. Na seþe god onginneð, ac seþe on þam gode
þurhwunað, bið hal.
 13. Þonne soðlice Gode licað ure drohtnunge, þonne we þa
god, þe we onginnað, on þurhwuniendum ende gefyllað.
 14. Nis nænig mægen, þæt mon god onginne, ac þæt
bið mægen, þæt hit mon geendige.
 16. Nis na þæt ece rice þam, þe god onginneð, gehaten,
ac hit bið þam, þe on gode þurhwunigað, geseald.
 17. Symle on ælces monnes life bið se hende gescapon, hwilc
he sie on þære ytemestan tide his lifes.
 19. Forþonþe ælc man be þam hende his lifes oðþe
bið gerihtwisod oþþe geniþarad.
 21. For þon ælc man, þæt he to gode onginge higige, he
þæt he þæt fulfremman mæge, to þon þæt he geearnian þa
ecan mede æt Gode.

END_TEXT
START_TEXT

Alc (Warn 35)
B9.7.4.
Alcuin, De virtutibus et vitiis (London, British Library, MS. Cotton Vespasian D.XIV) Chaps. 1-16: Warner 1917, 91-105.



 1. <foreign>De scientia.</foreign> ærest ealre þingen æighwylce mæn is to
secene, hwæt seo se soðe wisedom, oððe hwylc seo seo soðe snytere,
for þan þe se wisedom þyssere wurlde is dysignysse beforen Gode.
 3. Se soðe wisedom is, þæt man fram deofles þeowdome
gewite, & his synne forlæte.
 5. & seo fullfremede snytere is, þæt man Gode þeowige
æfter his bebodan & soðfæstnysse, for þan þe þurh þa twa
þing byð þæt eadige lif begeotan, swa se sealmscop cwæð, gecerr
fram yfele & do god.
 8. Buten tweone ne mæig nane mæn to ecere hæle gehelpen,
þæt he yfeles geswica, bute he god do.
 9. Ac soðlice ælc man, þe swa wis byð, þæt he yfeles
geswica & god do, he byð eadig on ecnysse.
 11. Þæt eadige lif is oncnawenysse þære godcundnysse,
& seo oncnawenysse þære godcundnysse is mæign godes weorcas, &
þæt mæign godes weorcas is wæstme þære ecen eadignysse.
 14. <foreign>De fide.</foreign> Ac þeos oncnawednysse þære godcundnysse,
& þære soðfæstnysse wisedom is to leornigen þurh þone rihtne
geleafe, for þan þe nan mann ne mæig Gode lichien bute rihten geleafen.
 18. Soðlice se byð gesælig, þe on riht leofeð, & wel
libbende þone fulfremede geleafe healdeð.
 19. Witodlice se geleafe byð unnytt buten þan gode weorcan, swa
eac þa gode weorc bute þan rihten geleafen nane mæn ne helpð.
 21. Beo þan Jacobus se apostol cwæð, hwæt helpð,
broðre mine, þæt hwa secge, þæt he geleafe habbe, þonne he þa
gode weorc næfeð?
 23. Weneð he, mæig hine seo geleafe gehealden?
 24. Soðlice se geleafe bute gode weorcan, he byð deaden gelic,
& se lichame byð dead buten þan gaste.
 25. Beo þæs geleafen hehnysse us is eft to specane, for þan
þe þæt gewrit, þe þu þe bæde awriten beo Godes bebodan mid
feawe wordan, ne mæig befon þa deopnysse þæs rihte geleafen.
 29. <foreign>De caritate.</foreign> On eallen Godes bebodan seo soðe lufe
hæfð þone ealdordom, buten þære fullfremednysse Gode naht lichigen
ne mæig.
 31. For Paulus se apostol þuss cwæð, Ne martyrhad, ne
þysser wurlde forhogung, ne ælmesdæde, ne byð Gode gecweme bute
þære soðen lufe.
 34. Beo þære eac ure Drihten fram sumen writere geascod
wæs, hwæt wære þæt mæste bebod, & þuss he andswerode
& cwæð, Lufe þinne Drihten God of eallre þinre sawle & of
eallen þine mode.
 37. & þære eac to geehte & cwæð, Oðer is
þyssen gelic, lufe þinne nexte swa swa þe sylfne, for þan þe on
þyse twam bebodan eall Godes æ & witegene bec byð gefyllede.
 39. Witodlice þa þa he cwæð, Of eallre heorte & of
eallre mihte, & of eallra sawle, & of eallen mode, þæt is mid
eallen andgite, & mid eallen wille, & mid eallen gemynde, God beon to
lufigene.
 42. Soðlice eall seo Godes lufe is on þære gehealdnysse his
beboden, swa swa he sylf cwæð on oðre stowe, gyf me hwa lufeð, þonne
healdeð he mine beboden.
 44. & eft he cwæð, on þan oncnaweð mænn, þæt
ge byð mine þeignes, gyf ge habbeð soðe lufe betwux eow.
 46. & eft se apostol cwæð, seo soðe lufe is fullnysse
Godes æ.
 47. & Johannes se godspellere cwæð, þiss bebod we
habbeð fram Gode, þæt se þe God lufige, he eac lufige his þone
nextan.
 49. Gyf þone hwylc man axige, hwa beo his nexte, þonne wyte he
swyðe rihtlice ælcne Cristene mann beon his nexte, for þan we ealle
byð on þæs fulhtes bæðe, Gode to bearnen gehalgode, to þan
þæt we seon gastlice gebroðre on þære soðen lufe.
 53. Soðlice æðelre is seo gastlice gebyrd, þone se
flæsclice.
 53. Beo þære ure Drihten cwæð, Bute hwa seo eft
acænnod of wætere & of þan halgen gaste, ne mæig he becumen to
heofone rice.
 55. Ærest mæn sceal leornigen, hwæt sien Godes beboden,
& heo syððen healden, swa swa man geornest mage.
 57. Se þe þonne swa deð, þonne mæig he oncnawen,
þæt he hæfeð on him þa soðe lufe þære Godes bebodan.
 59. Ic wylle nu þinre estfullnysse, min se leofeste sune, feawe
næmnende ætywwigen, þæt on þan feawen ongytenen, þu þe eð
muge þære oðre manega oncnawen.
 62. <foreign>De spe.</foreign> Se æðele þeode Larðeaw, he foresette on
þreo wisen ure sawlen neodðearflice, þæt is hyht & geleafe &
soðlufe, & þære is mæst seo soðe lufe.
 65. Ne sceal nan mann, þeh he seo ofsett mid ungemættre
byrdene his synnen, geortreowigen beo þære æwfæstnysse þære
godcundan mildheortnysse, ac mid witendan hyhte & mid dæighwamlice
tearen him forgyfonysse biddan, for þan þe swyðe rihtlice he mæig him
forgyfenysse wenen, se þe geswicað þære yfelre weorcan.
 70. For þan hyhte þære forgeofonysse we ne sculen singallice
synegian, for þan þe God swyðe rihtlice þa synne witneð, ne we eac ne
sculan orwenen beo þære forgeofenysse, ac æigðer þysser frecnysse
we sculen forbugen, we sculen ure yfele þeawes forlæten, & us on God
symle gehyhten.
 74. Swa eac on ælces geswynces nearenysse us is to gernene to
þære uplicen ærfæstnysse fultumes, for þan þe on Goden ane is
ælc hyht & ælc hæle, swa swa se witega cwæð, on Gode is min
hæle & min wuldor, God is min fultumend, & min hyht is on Gode.
 79. <foreign>De scripturarum lectione</foreign> Seo ræding haligre gewritan is
oncnawenysse þære ecen eadignysse.
 81. On þan halgen gewriten se mann hine sylfne mæig sceawigen
swa swa on hwylcen sceawere, hwylc he byð, & hwyder he hygeð.
 83. Seo singale ræding haligre gewriten, heo clænsað þa
sawle þæs rædendan, heo gebrincð on his mode þone ege hellewites,
& heo his heorte aræreð to þan upplicen gefean.
 85. Se þe wyle simle mid Gode beon, he sceal him oft gebiddan,
& he sceal oft halige gewriten rædan, for þan þe þonne we us
gebiddað, we specað to Gode, & þonne we halge bech rædað, God
specð to us.
 89. Seo halige ræding twifealde gyfe heo brincð þan
rædindan.
 90. Ærest heo lærð his modes andgit, þæt hit þa
scearpere byð, & eac þæt heo fram þysses middeneardes idelnysse to
Godes lufe gelædeð.
 92. Seo ræding haligre gewritan is swyðe arfæstlic weorc,
& heo swyðe helpð to sawlen geclænsunge.
 93. Gelice heo & se lichame byð gefeded mid flæsclicen
meten, swa eac se innre mann, þæt is seo sawle, byð gefedd mid þan
godcundan spæcen, swa se sealmscop cwæð, swettre byð mines muðes
gomen þinre spæce, þone hunig oððe beobread.
 97. Se byð swyðe gesælig, se þe þa halge gewriten
rædeð, gyf he þa word gewænd to weorca.
 98. Soðlice ealla þa halge gewrita synden gewritena for ure
hæle, þæt we mugen ongyten þurh þa soðfæstnysse.
 100. For ofter spyrneð se blinde, þone se lochigende, swa eac
se þe nat Godes bebodan ofter he synegað, swa swa he nat, þone do se þe
heo wat.
 102. Gelice & se blinde buten larðeawe, swa eac se mann buten
larðeawe swyðe uneaðe he mæig gan on þone rihtne weig Godes
bebodan.
 105. <foreign>De pace.</foreign> Se Hælend, þa þa he on heofone asteah, he
sealde his þeignen sibbe bebodan, & þuss cwæð, mine sibbe ic sylle
eow, & mine sibbe ic læte mid eow.
 108. He sealde þa farende, þæt he wolde eft cumende on heom
eallen gemeten.
 109. Þære sibbe frætewe se hælend on oðre stowe
æteowde wunderlice, & þuss cwæð, eadige byð þa gesibsume, for
þan þe heo byð Godes bearn geceide.
 111. Gehereð nu, þæt se byð Godes bearn geceid se þe
wyle gesibsum beon, & nele se na beon Godes bearn genæmned, se þe nele
sibbe healden.
 113. Se forsacð him God to fæder, se þe sibbe forhogað.
 114. Ac swa þeh þeos sibb mid þan gode mannen, þe Godes
bebodan lufigeð, is to healdene, na mid þan unrihtwisan, ne mid þan
scyldigen, þe habbeð sibbe betwux heom on heore synnen.
 117. Seo Cristes sibb heo fremeð to ecere hæle; seo sibb, þe
on deofle is, heo becumð to ecere forwyrde.
 119. Simle we sculen habben þa sibbe mid þan godan mannen,
& gefiht wið þære yfelra manna unðeawes.
 120. We sculen fleon þa unðeawes, na þa mænn sylfe, þeh
heo yfele seon, for heo synd Godes gesceafte.
 122. Soðlice seo sibb, þe on þan goden mannen is, broðra
geðwærnysse & þa soðe lufe þære nextan heo gegaderað.
 124. Seo sibb þone gast synderlice heo geearneð.
 124. Seo sibb is moder þære soðe lufe, & heo is
halignysse tacn.
 125. Beo þære Drihten cwæð þurh þone witega, Lufieð
sibb & soðfæstnysse.
 127. Seo sibb byð þæs folcas hæle, & þæs
sacerdes wuldor, & heo byð eallra heora feonden ege geseowenlicra gea
ungeseowenlicra.
 128. Seo sibb is mid ealle mæignen to healdene, for þan þe
simle mid Gode wuneð, se þe on þære halge sibbe wuneð.
 130. Se sacerd sceal þæt folc mid sibbe læren, &
þæt folc sceal mid eadmodnysse heren.
 132. <foreign>De misericordia.</foreign> Mildheortnysse is swyðe hehlic god, beo
þære se hælend sylf cwæð, eadige byð þa mildheorta, for þan
þe heom mildheortnysse æfterfolgeð.
 135. Ne mæig se synfulle him nanre mildheortnysse wenen to Gode,
se þe ne cann nane mildheortnysse þan þe wið hine gesynegiað.
 137. Ac forlæte se man nu þa hwilwendlice scylde, to þan
þæt he geearnige to onfone þæt ece god.
 138. Gyf we nu wilnieð, þæt ure sawlen syn geclænsode
fram synne fulnysse, þonne ne scule we na wiðsacan, þæt we
mildheortnysse ne habben ofer þa mæn, þe us nu abelgeð, þæt on
domesdæige drihtenes mildheortnysse to geearnienne mid mildheortnysse
weorcan, þæt we seon gefultumede.
 143. Hwu mæig se him ænigre mildheortnysse wenen to Gode, se
þe byð wælreow on his efenþeowwes?
 144. Ælc mann, swa swa he wylle, þæt him God milde seo, eft
swa he sceal gemiltsigen þan þe hine abelgeð.
 146. Swyðe sicore forgyfonysse se mæig him biddan æt Gode,
se þu nu wyle forgyfen þan þe wið hine agylteð.
 147. Drihten sylf us eac swyðe æðelice trymede to
mildheortnysse weorcan on þan godspelle, þa þa he cwæð, beoð ge
swa mildheorta, swa swa eower heofonlice fæder is mildheorte.
 150. He læteð his sunne scinen ofer þa goden, & ofer
þa yfelen, & he sændeð ren ofer þa rihtwisen & ofer þa
synfulle.
 152. Ælc mildheortnysse wyrcð hire sylfre stowe æfter hire
agenre geearnunge.
 153. Se þe mildheortnysse deð, he brincð Gode swyðe gecweme
lac.
 154. On ælcen deme sceal beon æigðer gea mildheortnysse,
gea wraca, for þan þe heora naðer ne mæig beon wel abuten oðren,
þe læste on þære mildheortnysse ane forgyfe his heringmannen
orsorhnysse to synegien, oððe eft for þære wraca anre þæs
agyltendan mod seo gehwerfed on orwennysse, & se deme þonne fram Gode
nane mildheortnysse ne geearneð, ac þas mildheortnysse se mann sceal
ærest on him sylfen aginnen.
 161. Hwu mæig se beon on oðre mæn mildheorte, se þe byð
on him sylfen wælreow, se þe him gearecað þa ece wite þurh his
synnen?
 163. Ac se byð swyðe mildheort, se þe þa mildheortnysse
ærest on him sylfen anginneð, & hine wið synnen georne healdeð,
þæt he ne þurfe beon on ecnysse mid deoflen gecwylmed, & þonne
syððen þæt him on him sylfen licode, he eac oðre mannen sylle.
 167. <foreign>De indulgentia.</foreign> Drihten cwæð on his godspelle,
forgyfeð, þonne byð eow forgyfen.
 169. & eft he cwæð, gyf ge forgyfeð þan mannen, þe
wið eow synegieð, þonne forgyfð eow se arfæste fæder eower
synnen.
 171. Gyf þonne ge nylleð forgyfen þan mannen, þe wið eow
synegiað, þone eac nyle se heofonlice fæder eow forgyfen eower gyltes.
 173. Soðlice þæs drihtenes cwiden swyðe mycele
mildheortnysse heo hleoðreð ofer us þan mannen, þe hine on riht ongytan
magen.
 175. Witodlice beo ure agena dome us demeð eft God, & sumen
gemete hit is on uren anwealde, hwu we beon eft gedemde.
 177. Gyf we mildheortlice demeð beo þan mannen, þe wið us
agylteð, þonne demð he mildheortlice beo us, þe wið hine synegieð.
 179. Behealden we Godes ælmihtiges bisne, swa swa se æðela
þeoda larðeaw cwæð, forgeofe we betwux us, gyf ure ænig to oðren
ænigne/ gylt wyte, swa swa God on Criste forgeaf us ure synnen, swa eac
forgyfe we þan þe wið us synegieð.
 182. & eft he cwæð, ne scealt þu nane mænn gelden
yfel mid yfele.
 183. Eac on oðre stowe he cwæð, ne beo þu oferswiðed mid
þan yfele, ac oferswið þæt yfel mid gode.
 185. Cuðlice hit is to wytene, þæt æighwylc man swylce
forgyfonysse onfohð æt Gode, swylce he her his þan nexten, þe wið
hine agyllteð sylleð.
 187. Swyðe raðe gehereð se ælmihtige God ure gebedan for
ure synnen, gyf we wylleð geheren þæra manna benen, þe wið us
agyllteð, þonne heo æt us forgyfenysse biddað.
 190. Se þe mildheortlice cann forgyfen þan þe wið hine
synegieð, buten tweone he onfohð miltse æt Gode.
 192. Soðlice swa us byð forgyfen eft, swa swa we nu forgyfeð
þan þe us mid hwylcere uneðnysse scaðieð.
 194. <foreign>De pacientia.</foreign> Hit cweðð on þan godspelle, þurh eower
geðyld ge mugen habben eower sawle hæle.
 196. On eallen þæs mannes life geðyld is neodðearflice to
habbene.
 197. Swa swa we sculen geðyldelice arefnen þa teonen, þe us
oðre mænn doð, swa us is eac neoðearf, þæt we eall þa broca
& þa geswync, þe us on becumeð, geðyldelice arefnen.
 199. Swyðe oft on þyssen wurlde þa gode mæn byð fram
þan yfele mannen geswæncte.
 201. For þan þeh hwylc mann æfter his gode weorcan broca
& geswync ræfne, ne sceal he naðer ne cweðen ne þæncen, ic
forleas min gode weorc, þe ic ær worhte.
 203. Soðlice gyf hwa þuss cwyð, þonne byð hit geherd,
þæt he na for Godes lufe, ac for þysses wurldes gesælignysse, &
for manna lofe god weorc geworhte.
 206. Oft God cunneð mid his swinglen, mid hwylcen mode se mann
god do, oððe on hwylcre strængðe he aræfne þa costnunge, þe him
on becumð.
 208. Soðlice eower cunneð God, cwæð se apostel, þæt
he wyte, hweðer ge hine lufigen.
 209. Eallinge seo costnunge wyreceð geðyld, & þæt
geðyld wyreceð fullfremod weorc.
 210. Eadig byð se þe þa costnunge oferswiðð, for þan
þonne he afandod byð, he onfoh þone lifes beh, þe God behet þan þe
hine lufeden.
 212. Ne byð nan mann wel wis, gyf he geðyld næfð.
 213. On þan geðylde is to secene forgyfenysse sped, & na
hwu se man muge his teona eðest gewrecan.
 215. Sume mæn synden, þe for þan sume hwile heora teona
geðyldelice forbereð, þæt he wyle abidan, hwænne he hire eað
gewrecan muge.
 217. Ac þa mæn nabbeð na þa soðe geðyld.
 217. Seo soðe geðyld is, þæt mann hwylce uneðnysse on
anweardnysse ellenlice aræfne, & næfre emb þa wræce ne
þænce, ac hit on his heorte forgyfe.
 219. We muge beon martires buten irene & lege, gyf we þa
geðyld soðfæstlice on ure mode gehealdeð mid uren þan nextan.
 221. Herigendlicre is, þæt man swylcne teona swigende forbuge,
þone hine man andswerigende oferswiðe.
 223. Se þe geðyldelice aræfneð yfel on þysser wurlde, on
þære towearde wurlde, he onfohð ecne wulderbeh.
 225. <foreign>De humilitate.</foreign> Swyðe eaðe we magen oncnawen on drihtenes
wordan, hwu mycel þæt mæign is eadmodnysse.
 227. He cwæð to Phariseum, to þan þæt he heora
ofermette gebegde.
 228. Ælc þe hine sylfne upp ahefð, he byð geeadmedod,
& se þe hine sylfne geeadmedeð, he byð upp ahafen.
 230. Eadmodnysse stapen we mugen to heofone hehnysse gesteon.
 231. Þone hehne God ne mæig hine man þurh ofermeta
geræcen, ac þurh eadmodnysse, swa swa beo him awriten is, God
wiðstandeð þan ofermodan, & þan eadmedan he syllð his giefe.
 234. Beo þan hit is on sealmen gecweðen, se heage God gesihð
þa eadmedan, & þa hege he feorrene gecnawð.
 235. Þa hege he sette her for þan ofermodan.
 236. Þa eadmoda he gesihð, to þan þæt he heo to him
nyme.
 237. Þa hege, þæt is þa ofermoda, he on feorren gecnawð,
to þan þæt he heo fram him awurpe.
 238. Leornige we eadmodnysse, þæt we mugen þurh þa Gode
lichigen & genelæcen, swa swa he sylf cwæð on his godspelle,
leornigeð æt me, for þan þe ic eam milde, & eadmede on heorta,
& þonne gemete ge reste eower sawlen.
 242. Þurh oferhyde seo wunderlice gesceaft ænglen feoll of
heofone, & þurh Godes eadmodnysse, seo tyddernysse mannes gecynde up to
heofone asteah.
 244. Se gewune eadmodnysse is swyðe arwurðe betweonen mannen,
swa swa Salomon cwæð, þær þær ofermette byð, þær byð
fracodne & ungerisne, & þær þær eadmodnysse byð, þær
byð wisedom.
 247. & eft oðer wismann cwæð, swa þu geðungænra
seo, swa geeadmode þu þe swyðer on ealle þingan, þonne gemetest þu
gyfe beforen Gode.
 249. & eft drihten cwæð, to hwan lochige ic bute to þan
eadmodan, & to þan stillen, & to þan þe heom mine word
ondrædeð.
 251. Swa hwa swa eadmod & stille ne byð, ne mæig on him
eardigen seo gyfe þæs Halge Gastes.
 252. God wæs for ure hæle eadmod geworden.
 253. For þan sceal ælce mæn sceamigen, þæt he ofermod
seo.
 254. Ælces mannes heorte swa heo byð swyðer ofdune gehelded
for eadmodnysse, swa heo byð ufer ahafen beforen Gode.
 256. Soðlice se þe eadmod byð, he byð upp ahafen on þan
ecen wuldre.
 257. Se ærest stape eadmodnysse is, þæt man
soðfæstnysse word eadmodlice gehere, & hit on his gemynde healde,
& þæt he þæt soðfæstnysse word lære lustlice &
gefræmme.
 259. Witodlice þæt mod, þæt seo soðfæstnysse ne
gemeteð mid eadmodnysse gefyllod, sone seo soðfæstnysse hit befligð.
 261. God is seo soðfæstnysse.
 261. Ælc mann swa swa he hine swyðere geeadmedeð, swa byð
he mare beforen Gode, & se ofermode swa he hine sylfne wunderlicre
æteoweð beforen mannen, swa he aworpenre byð beforen Gode.
 265. Se þe buten eadmodnysse god deð, he byð gelic þan þe
on mycele winde dust berð.
 266. To hwan la ofermodegeð seo eorðe & seo axe, þæt
is se mann, þonne he þurh þære oferhygde wind byð toblawena, þa
gode weorc, þe he ær þurh fæsten & þurh ælmesdæden
gegaderede?
 269. Geherest þu, man, ne wuldre þu na on þinen agena
mæignen, þu hæfest oðerne deme, na þe sylfne.
 271. On þæs gesicðe þu scealt þe sylfne geeadmeden on
þinre heorte, þæt he þe upp ahebbe on þa time his tocymes.
 272. Stih nu ondun, þæt þu muge þonne asteon up.
 273. Geeadmede þe nu, þæt þu seo þonne up ahafen &
geheged.
 274. Se þe him sylfen þynceð yfellic, he byð fæger
beforen Gode.
 275. Beo þu lytel beforen þinen agene eagen, þæt þu seo
mycel beforen Godes eagen.
 276. Swa mycele deorewurðre þu byst beforen Gode, swa mycele
þu þe sylfen forseowenlicre þyncest.
 277. On þære hegesten are sitt seo mæste eadmodnysse.
 278. Eadmodnysse mæign is ælcre are lof.
 280. <foreign>De compunctione cordis.</foreign> Seo onbrerdnysse þæs mannes
heortan cumeð of eadmodnysse, & of þære onbrerdnysse ondetnysse,
& of þære andetnysse cumeð seo dædbote, & of þære soðe
dædbote cumð seo forgyfonysse þære gylten.
 284. Seo onbrerdnysse þære heortan is eadmodnysse þæs
modes, þonne se mann gemuneð his þurhtogene synnen, & þa mid tearen
mæneð, & him ondrædeð þone andrystlice Godes dom.
 286. Of twifealden onbryrdnysse aspringeð & gewunigeð
teares flowen; hwilon þone se mann, swa swa ic ær cwæð, gemuneð his
yfele weorc & for þan wepeð, hwilon eac, þone se gode mann for his
gode weorcan wilneð, þæt he heonan mote, & he for þan wepeð,
þe him lysteð Godes andweardnysse, & þæs gefean, þe he ær
æfter swanc.
 292. Beo þan se witege cwæð, minre sawle þyrste to þan
lyfigende Gode, hwænne ic cume & me æteowige beforen Godes ansene.
 294. Þreo cynn synden þære onbrerdnysse lufen, mid þan
þæt mod þæs rihtwisen mannes swyðe halwendlice byð onbryrd.
 295. An is þæt gemynd his þære þurhtogena synnen,
oðer is seo sceawung his ælðeodignysse on þyssen earmen life, þridde
is seo gewillnung þæs heofonlicen eðles, þæt he sum hwænne
þærto becumen muge.
 298. Þonne þeos on þæs mannes heorte becumð, þonne is
to gelefene, þæt God þurh his gyfe seo andweard þæs mannes heortan,
beo þan eac hit gecweðen is on sealmen, God, min lif ic cyððe þe
& mine teares ic sette beforen þinre gesihðe, swa swa on þinen
foregehaten.
 302. Þæt foregehat is forgyfenysse, þe we habbeð fram
Gode.
 303. He awecceð on ure heorta dædbote teares, þæt is
swyðe wilsumlic goldhord on mannes heorte, seo swetnysse þære
onbryrdnysse þæs mannes sawle.
 306. Þonne heo byð onbryrd on þan mæn, þær he æt
his gebeden byð, swyðe hit hire gehelpeð to þære ecen hæle.
 308. Þonne þurh gebeden seo anbryrdnysse byð ut agoten of
þæs mannes heorte, nis hit nan tweonung, þæt se Halge Gast beo
andweard on þære heorte.
 311. <foreign>De confessione peccatorum.</foreign> Gelomen us læreð þæt
halige gewrit, þæt we fleon to þan læcedome soðre andetnysse ure
synnen, ne swa þeh þæt God beðurfe ure andetnysse, þan eall cuð
is, gea þæt we doð, gea þæt we specað, gea þæt we
þænceð, ac we for þan elles ne mugen beon hale bute we andetten &
bereowsigende beon, þæt we to unrihte dyden þurh gemeleaste.
 317. Se þe nu hine sylfne to his scrifte wregeð for his agene
synnen, ne mot hine eft deofol wregen on domes dæige, gyf he þonne
þehhweðere þa synne, þe he ondett, þurh reowsunge adilegeð, &
heo syððen eft ne geneoweð.
 320. Jacobus se apostel cwæð, andetteð eower synnen betwux
eow, & gebidde eower ælc for oðerne, þæt ge mugen beon hale.
 322. & eft se apostel cwæð, seo andetnysse þæs
muðes becumeð þære sawle to hæle.
 324. & Salomon cwæð, synfulle mannen to lare, se þe
ahydeð his unrihtwisnysse, ne byð he gereht beforen Gode.
 325. Se þe heo geandetteð & forlæteð, sone he begytt
Godes mildheortnysse.
 326. Þæt is swyðe mycel hæle læcedom, þæt we eft
ne gecerren to þan unrihten, þe we ær geandettan, ne we ne geednywigen
þa dolhswaðe þære ærrena wunden.
 329. Eac Johannes se godspellere cwæð, ondette we ure synnen,
for þan þe God is swyðe getreowe, he us forgyfð ure synna, & he us
eac geclænseð fram ælcen unrihte.
 331. Swa eac se salmscop cwæþ, ic secge & ic ondette mine
Drihtene eall min unriht wið me sylfen, & þu Drihten me forgeafe minre
synne arleasnysse.
 334. Ondette se synnfulle, þa hwile þe he on þyssen life seo,
þæt þæt he to unrihte dyde, for þan þe mid hellwaren nis nan
wæstmbære ondetnysse, ne þære nan bereowsung to hæle becumen ne
mæig.
 337. Ac nu is Gode anfænge tid, & nu synden hæle
dæges, nu is forgyfonysse tid þan reowsigendan, & æfter deaðe
byð wræce tid þan þe nu byð gemelease, þæt heo heora synnen ne
andetten.
 340. Soðlice ealle þa arlease mænn habbeð swyðe bitere
dædbote on þan ecen wite, & heom seo ne gehelpeð to nanre
forgyfonysse, ac heora ingehyd heo þræsteð heora wites to ecan.
 343. Heo mihten heom gebyrgen þa unmætnysse þære wite
þurh ondetnysse & þurh dædbote, ac heo hit forgemeleasoden.
 344. For þan gelice se lege heo uten bærneð, heora ingehyd
heo innen þræsteð.
 346. Hwu mæig se læce gehælen þa wunde, þe se untrume
seuneð þæt he him eowie?
 347. For þan wilneð God ure andetnysse, þæt he þa
rihtlucor muge ure synnen forgyfen.
 348. Se þe his synnen adilgað & heo scuneð, & he heo
halewendlice andetteð, God se þe hire byð nu gewite, he heora byð eft
werigend.
 350. Beðænce æghwa nu hine sylfne, & hine beo his
synnen deme, þe læste hine God eft gedeme to þære ecen nyðerunge.
 352. Twifealdne wop sceal ælc man habben on dædbote, ærest
þæt he þurh gemeleaste forlet þæt god, þæt he don scolde,
& eft þæt he þurh þristnysse, þæt he don ne scolde,
þurhtihð.
 355. Seo andetnysse heo gerihtwiseð þone man.
 356. Þurh þa andetnysse cumeð þære synne forgyfenysse.
 356. Ælc forgyfonysse hyht is þære andetnysse.
 357. Seo andetnysse is mildheortnysse weorc, & heo is þæs
untrumen hæle.
 358. Seo andetnysse is se læcedom ure synnen mid þære
soðen dædbote.
 360. <foreign>De penitentia.</foreign> ðære soðen dædbote mæign se
Hælend sylf on his godspelle æteowde, þuss cweðende, Doð dædbote
eower synnen, þonne genelæceð eow heofona rice.
 363. & Johannes se fulhtere cwæð, Doð medeme wæstmes
dædbote.
 364. Þæt is se medeme wæstme þære dædbote, þæt
man þa geworhte synne bewepe, & þe þa he þonne bewepe, þa he eft
ne wyrce, swa swa þæt halige gewrit cwyðð, ne geec þu na synne ofer
synna.
 367. & drihten cwæð þurh Isaiam þone witega,
aðweað eow & byð clæne.
 368. Se byð aðwegen & byð clæne, se þe his þa
geworhte synnen bewepeð, & þa þa he þonne bewepeð, eft ne wyrce.
 370. Se eadige apostel Petrus cwæð beo þan mannen, þe
heora synnen bewepeð, & eft æfter þan wope þa ilca synne wyrceð,
þe heo ær fore weopan, þæt hit wære gelicost, þan þe se hund
wære eft gecerred to his spywðen, & eft fræte þæt ilca,
þæt he ær speaw.
 374. Eac þæt halge gewrit cweðð, gyf þu sume synne dest,
ne geech þu þa synne mid oðre synnen, ac þu God georne bide, þæt
he þe þa gefremda synne forgyfe.
 376. Seo soðe dædbote ne byð na æfter geara gerime
gescrifen, ac beo þæs synfulles mannes modes sarignysse, for þan se
eadige apostel Petrus sone æt Gode forgeofenysse onfeng, þe he swyðe
biterlice weop þære þreofealdan forsacanysse synne.
 380. Seo dædbote þeh heo beo lytle hwile, gyf heo byð mid
inneweardre heorta sarignysse gedon, fram Gode þan rihtwise Deme ne byð heo
forseowen, se þe æighwylcere heorta digelnysse sceaweð.
 383. Ne seceð God na swa swyðe þa lenge þære tide, swa
he sceaweð þære lufe smyltnysse þæs dædbetenden.
 384. Soðlice se þe mid ealle moda on Crist getreoweð, þeh
he manega synnen swelte, on his geleafe he leofeð on ecnysse, swa swa he sylf
on his godspelle cwæð, ic eam ærist & ic eam lif, se þe on me
gelefð þeh he dead seo, he leofeð, & ælc þære þe leofeð
& on me gelefð, ne swelteð he næfre.
 389. Þiss he cwæð beo þære sawle deaðe, se þe her
cumð þurh þa untrumnysse synne.
 390. God is swyðe mildheort, & he is geare, to þan þæt
he þurh his mildheortnysse hæle þa þa he gemeteð þæs wurðe,
þæt he heo þurh heora rihtwisnysse hælen mæig.
 393. God wyle, þæt ælc mann sy hal, nele he, þæt
ænig forwurðe.
 393. He eac cwæð þurh þone witega, on swa hwylcen dæige
swa se synfulle gecerred byð to Gode, he leofeð on life & he ne
swelteð.
 395. Seo se man swa swyðe synfull swa he seo, gyf he to
dædbote gecerren wyle, ne twynige him na, þæt he þurh Godes miltse
mæig his synna geearnigen.
 398. Godes mildheortnysse helpð, & se gefultumeð þan
mannen, þe on þyssen wurlde heora synna dædbote doð.
 399. On þære towearde wurlde ne mugen we nane dædbote don,
ac þær we sculen ure weorca & ure unrihtes ageldan.
 401. On þysser wurlde is se frigdom dædbota, æfter deaðe
nis nane mænn nan bote gelefd.
 403. <foreign>De conuersione ad dominum.</foreign> Hit is gerædd on þan
godcunden gewriten & is þuss gecweðen, sune, ne elca þu na to Gode to
gecerran, for þan þu nast, hwæt se towearde dæig þe bringeð.
 406. Se þe elcað, þæt he to Gode ne gecerð, he deð on
plih his agene sawle, for þan þe se deað hit na ne elcað na.
 408. Se deað gyf he cumð to þan þe elcað þæt he to
Gode gecerran nele, bute tweone he hine lædeð to þan ecen wite, þæt
is swyðe unhalwendlic geðoht, þæt hwa emb þa morgenlice cerringe
þænce, & þa anweardan forgemeleasige.
 411. Geherest þu synfulle, to hwan elcest þu, þæt þu to
Gode gecerre?
 412. For hwan ne ondrædest þu þe, þæt þe færdeað
bereafige þæs dæiges þinre gehwerfenysse?
 413. Nast þu, þæt mænn færlice swelteð?
 414. Nu syððen þæt god is, þæt man forlæte his
synnen & to Gode gecerre, do þæt ælc man raðe, for þan þe God
us behateð forgyfonysse, gyf we to him gecerran wylleð, & he us
nænne fyrstmearca ne behatt langes lifes.
 417. For þan gehwerfe ælc man hine to Gode, & forlæte
se arlease man his unrihtwisnysse weges, for þan gyf færinge cumð se
utemeste dæig, þonne byð gelosed seo elcunge, & þær byð to
lafe seo wite þan synfulle mænn.
 421. Gyf þu nelle losien, gecerr to Gode, þonne leofest þu.
 422. Ne scealt þu na georwenen beo þinre synne forgyfenysse, ac
gecerr to Gode & do dædbote.
 423. Þu cweðst, <foreign>cras</foreign>, þæt is Leden word & is on ure
þeodan tomorgen.
 424. Ac for hwan nelt þu todæig?
 425. Þu cwytst, hwylc yfel is, þæt ic cwæð, tomorgen?
 425. Ic cweðe, hwylc yfel is þæt, þæt þu todæig to
Gode gecerre?
 426. Nu gyf þu cwetst min lif byð lang, þonne cweðe ic, gyf
hit lang seo, seo hit god.
 428. Gyf hit scort seo, seo hit eac god.
 428. Gyf þu tun bygst þonne þu wylt godne.
 429. Gyf þu wif nymst, þu wilnest, þæt heo god seo.
 429. Gyf þu bearn hæfest, þu wyscest, þæt heo seon
gode.
 430. Swa swa ic eac nu beo þan wacasten þingen cweðe, gyf
þu scos bygst, nelt þu, þæt heo seon yfele, & wylt, þæt þin
lif seo yfel?
 432. On hwan abealh þe þin lif?
 432. For hwan wylt þu beon ane yfel betwux eallen þine gode?
 433. Ne elca þu, þæt þu to Gode ne gecerre, ne elca þu
hit of dæige to dæige.
 435. Þiss synden Godes word na mine.
 435. Ne geherst þu þas word fram me, ac wyt heo gehereð begen
fram Gode.
 436. Nu gyf þu cwetst, <foreign>cras, cras,</foreign> þæt is þæs
hræfenes stefne.
 437. Se ræfen ne gecerde na to Noes arca, ac seo culfre cerde.
 438. Gyf þu þonne wylt don dædbote, þonne þu synegian ne
miht, þonne forlæteð þe þine synnen, na þu heo.
 440. Genoh fræmde se mann byð fram rihten geleafen, se þe
nele his synnen dædbote don, ær he eald seo.
 441. Hit is to andrædene, þæt he seo genyðered eft,
þone he him mildheortnysse wenð.
 442. Soðlice ne mæig se mann him þonne nanre mildheortnysse
wenen, ne forgyfenysse, se þe nu forleoseð þa getæse tide þære
dædbote.
 444. Þær ne mæig se mann geearnigen þæt þæt he
biddeð, se þe her nolde geheren þæt þæt God bebead.
 446. Se þe nu þære forgyfena tide & þære dædbote
forleoseð, on idel he eft cleopað beforan Cristes hehsetle.
 447. Nu sceal ælc man efsten, þæt he to Gode gecerre þa
hwile þe he muge, þe læste, gyf he nu nelle þa hwile þe he muge, eft
þone he wyle, he ne mæig.
 451. <foreign>De timore domini.</foreign> Godes ege is se frume wisedom.
 452. Þæt is swyðe mycel wærscipe wið synnen, þæt
him ælc mann simle Godes andweardnysse ondræde.
 454. Se þe fulfremedlice him God ondrædeð, he hine sylfne
swyðe geornlice wið synne healdeð.
 455. Þa mænn, þe heom God ondrædeð, byð on þan
ytemesten dæige swyðe wel, & heora mede wuneð on ecnysse.
 457. Se þe him scamige, þæt he beforen mannen egen synegie,
swyðer him sceal scamigen, þæt he beforen Godes egen ænig unriht
wyrcð.
 459. God þa weorc ne gesceaweð, ac þa inwearda heorta.
 460. Þa þa mid þan halgen ege heom God ondrædeð, heo
simle seceð þæt þæt Gode liceð.
 461. Oðer byð þære bearne ege, oðer byð þære
þeowen.
 462. Þa þeowwes heom ondrædeð heora hlafordes for wite,
þa bearn heom ondrædeð heora fæderes for lufe.
 463. Nu we Godes bearn synden geceigde, ondræde we us hine of
þære soðe lufe swetnysse, na of þæs eges biternysse.
 465. Se wise mann on eallan his weorcan he him God ondrædeð,
& he geðænceð, þæt he Godes andweardnysse nahwyder befleon ne
mæig, swa swa se salmscop cwæð, hwyder gange ic fram þinen gaste,
oððe fram þinre ansene hwyder fleo ic?
 469. & eft he cwæð, ne fram eastdæle, ne fram
westdæle ne openeð nane stowe God on to befleone.
 470. Se þe him God ondrædeð, he onfohð his lare, se þe
wacað on Godes beboden, he gemeteð ece bletsunga.
 472. Eadig byð þæs mannes sawle, þe him God ondrædeð,
& heo wuneð gesund fram þære deofollice costnunge.
 474. Eadig byð se man, þe simle for Godes ege forhteð, &
him forgyfen byð, þæt he simle Godes ege hafeð beforen his eagen.
 475. Se þe him ondrædeð God, he abugð fram ælcen
þweoren siðfæte, & gerecceð his weges to mægnes paðen.
 477. Se Godes ege, he ut adrifð þa synnen, & he gegadereð
mæign.
 478. Se Godes ege gedeð, þæt se mann byð wærr, &
behealden wið þæt þæt he ne syngige.
 479. Þære se Godes ege ne byð, þære byð ealles lifes
talnesse.
 480. Se þe him God on gesunden þingen ne ondrædeð, on
ungesunden he to him ne beflihð, he for þan swingað, þæt he eft
hæleð.
 482. Eadig byð se were, se þe God ondræt, & on his
beboden byð swyðe geornfull.
 483. Se Godes ege, he ut adrifð þone helle ege.
 484. Swa ondræden we us God, þæt we hine lufigen, for þan
þe seo fullfremede lufe ut adrifð þone þeowlice ege.
 487. <foreign>De ieiunio.</foreign> ðæt byð fulfremed fæsten, þe mid
ælmessen & mid gebedan byð up ahafen, heofones hit þurhleoðreð,
& becumeð to þæs hecstan hehsetle, þonne byð se mann gastlic
geworden, & he mæg þe eð to Gode geðeodan, þone seo
forhæfednysse his lichamen byð þurh gebeden, and þurh ælmessen upp
ahafen.
 492. Þurh fæsten & þurh gebeden byð geopenede
þære heofonlice geryne digolnysse, & þæs godcundan gerynes
digolnysse byð onwrigen.
 494. Adam, þa hwile þe he hine fram þæs unalefdes treowes
blædon forhæfde, he wunede on neorcsenewange, & sone swa he heo
æt, he wæs ut adrifen.
 496. Þæt fæsten is swyðe strang wæpen wið deofles
costnunge.
 497. Ælc deofles costnung mæig swyðe raðe þurh
fæsten beon oferswiðed.
 498. Swa eac ure Drihten lærde, þæt we heora onhrynes mid
fæsten & mid gebeden oferswiðen scolden, & þuss cwæð,
þiss deofolcynn ne mæig man ut aweorpen ne oferswiðen bute mid fæsten
& mid gebeden.
 502. Þa unclæne gastes byð simle þider baldeste, þær
þær heo geseoð oferætes & druncanysse oft rædlice begangen.
 503. Seo forhæfednysse heo gehlænseð þone lichame, ac heo
gefætteð þa heorte.
 505. Heo gewanhæleð þæt flæsc, ac gestrangeð þa
sawle.
 505. Us is eac to wytene, þæt þa fæstene byð Gode ealra
þinga gecwemeste, mid oðre gode weorcan.
 507. Þa mænn, þonne heo fæsteð & eac oðer yfel
doð, heo æfterhyrigeð deoflen, þe ne beðurfen nanes lichamlices
meten, ac heom byð simle on se gastlice nið.
 509. Ac se fæsteð swyðe wel metes, se þe hine sylfne eac
fram yfele weorcan, & fram þysses middeneardes geornfullnysse
awændeð.
 511. Betere is, þæt man his mod gereordige on þan
gebeorscipe haligre lare, þone he his deadlice flæsces wambe mid
manigfealden meten gefylle, his sawle to forwyrde on ecere pine.

END_TEXT
START_TEXT

Aug
B9.8.
Augustine: Warner 1917, 65.



 1. Augustinus sæde on his cwidbocan þæt nan mann ne mihte
asmeagan Godes æ, & his bebodan fullice healden, bute se þe smylte mod
hæfde, & frig ælcere gedrefednysse.
 3. He sæde þeh, þæt þære wæren swyðe feawe
oððe nan, þe swa frig wære.
 4. Cwæð þeh, þæt nan ne scolde beon swa idel, þæt
he betwux þan bisegan þysser wurlde, sum þing ne ongunne leornigen beo
his frigdomes mæðe, & ælc mann eall alæte swa swa he mæst
muge unnytte embhogen, & geæmtige hine to Godes þeowdome, for þan
þe God forgelt ælcen mænn beo his dæden, swa swa he sylf cwæð
on his godspelle.

END_TEXT
START_TEXT

Eluc 1 (Warn 45)
B9.9.1.
Honorius of Autun, Elucidarium: Warner 1917, 140-43.



 1. Sum mann sæigð þæt synne nis nan þing, & gyf
þæt soð is, þonne is hit wunder, þæt God fordemð þa mænn
for þa þinge þe naht nis, & gyf synne is ænig þing, þonne
geworhte God hit, for he geworhte ealle þing, & gyf þæt soð is,
þonne fordemð he eft mid unrihte þa mænn þe doð þæt þæt
he sylf gescop.
 5. Of Gode synden ealle þing, & ealle he geworhte heo gode,
& for þan we understandeð þæt synne nis nan þing on antimbre,
for ælc antimber is god, ac yfel næfð nan antimber, & for þan hit
nis naht.
 8. Hwa is wyrhte þære synne?
 9. Mann is wyrhte þere synne, & deofol tyhtere.
 9. Is hit hefigteme þing þæt man synegige?
 10. An lytel synne, þone man heo hæfð gedon, beo his
gewittscipe, heo is mare þone eall middeneard, & eall þæt æfre
ænig man deð to synne, eall hit gewænt ure Drihtene to wurðmynte,
& for þan ne mæig nan mann betellen, þæt on eallen Godes
gesceaften beo aht, bute God.
 14. Hwu?
 14. Nis manslege & forleger yfel?
 15. Sume siðe byð manslege god, swa hit wæs þa þa Dauid
sloh Goliam, & Judith Holofernem.
 16. Ac þonne byð manslæge yfel, þonne man hine deð beo
his agene gewille unscellice, & forleger is on ælcen time synne, for hit
nis næfre Gode gewill, ne beo his hæse gedon.
 19. Syððen God geworhte þa gode & þa yfele, & hit
is gewriten þæt God ne hateð nan þære þingen þe he geworhte,
hwu sculen we understanden þæt God lufeð þa gode & hatað þa
yfele?
 22. God lufeð ealle þa þing þe he geworhte, ac he ne
gebringð heo na ealla on anre wununga.
 23. Swa swa se litigere þe lufeð ælces heowes lit, ac naht
ealla gelice, & ælc lit he fæstneð on swylcen styde swa þær to
berist, swa deð ure Drihten beo þan mannen of þyssen middenearde, &
for þan man sæigð þæt he lufeð þa þa he bringð into his
rice, & hatað þa þa he bescufð into helle.
 28. Hwæt is agen cyre?
 28. Hwæt is frigdom to geceosan god oððe yfel?
 29. Þone frigdom hæfde mann on neorxenewange, ac nu is se
fridom geðeowtod, for se mann ne cann nan god, bute God þurh his geofe him
tæce.
 31. Ne þaget ne mæig he hit geforðigen, bute God him fylste
þærto.
 32. Hwæt is beo þan mannen þe forwurpeð þæt wurld,
& gewændeð heora lif to drohtnunga for heora synnen, & þærto
nymeð heow & gewæden, & binnen lyttlen fyrste leggeð þa adun,
& gewurðeð eft wyrse þone heo ær wæron?
 35. Manega synden þe beginneð god to donne, & eft hit
forlæteð, & gecerreð to þan yfele.
 37. Of swylce mannen is gewriten þæt heo græmigeð God.
 37. On swylcen wisen þegneð se deofol ure Drihtene.
 38. Hwu þegneð he him?
 39. For he nolde beon mid uren Drihtene on wuldre mid wele &
mid blisse buten geswynce, þa geaf God him ane wica þæt he næfre ne
byð geswyncleas, for he is smið, & his heorð is seo gedrefodnysse,
& seo tyntrega.
 42. Þa hameres & þa beliges synden þa costninga, þa
tangen synden ehteres, þa fielen & þa sagen synd þæra manna
tungen, þe wyrceð hatunge betweonen heora emcristene, & bliðelice
specað yfel.
 45. Þurh swylcne smið & þurh swylce tol, geclænsað
ure Drihten þære halgena sawlen, ac of þan yfela mannen God sylf nymð
þa wræce.
 47. Hwy synden þa lyðere mæn swa welige on wurlde, &
habbeð of heore wille genoh, & þa gode mænn habbeð swa feola
ermðen & byrstes ælces godes?
 49. Eall þæt is for þan gode mannen, þæt heo ascunigen
& lytel tellen & unwurð of þan wele þe þa yfela mæn byð of
swa swyðe asadede, & þa gode mænn synden byrstige & gedrefde
& unfere, þe læste heo toswyðe blissoden on heora lichames hæle,
& on heora wurldwelen, & gyf heo hwæt lytles habbeð gegylt, &
gedon ongean Godes wille, þæt beo geclænsod & forgeofen þurh
þære drohtnunge, & heo byð gewulderbegede for heora þolemodnysse.
 56. Hwy is eft þæt sum god mann hæfð on wurlde genoge
welen & æhte, & lichames hæle, & sum yfel mann hæfð
ermðe & næfte & unhælðe?
 58. For þan hæfð ure Drihten getyðed þan gode mannen
wele & æhte, þæt heo mugen on nytt beteon þæt God þe heom is
leof, & God heom sceaweð beo þan, þæt syððen þa
ateorigendlice þing byð swa behefe & leofe to brucane, wel swyðe
mycele betere & fremfullre byð þa heofonlice welen, þe næfre ne
forealdigeð, ac æfre þurhwunigeð on godnysse.
 58. & for þan God gyfð þan gode mannen mihte, þæt
heo geforðigen þæt god þæt heo beginneð, ærest for heom
sylfen, & syððen for oðren Godes þeowen, þæt heo heom helpen,
swa wel swa heo mugen, & eft for þan þæt heo geletten þa lyðere
mænn, þæt heom ne onhagige ofer þan goden to yfeligen eall þæt
heo wolden, & heo habbeð heora hæle, þe læste oðre gode mænn
beon unrote for heora unfernysse, ac þæt heo beon bliðe for heora
hæle.
 70. & eft þære byð sume yfele mænn, þe byð
swyðe byrstige & unfere, for þan þæt heo understanden beo þan,
þæt bitere byð þa saregan þe heo sculen on helle on ecnysse
geðrowigen, for heora unmihte.
 73. Hwu is þæt þæt manig yfel mann leofeð lange, &
manig god mann sone swelt, & eft sum god mann leofeð lange, & sum
lyðer mann lytle hwile?
 75. God lætt libben þa yfele mænn for þan þæt þa
gode beon þurh heom gefandode, oððe þæt heo heo beðæncen &
gecerren of heora hindernysse, & bute heo gecerren, heora pine wurð þa
mare.
 78. & þa gode mænn swelteð raðe, for þan þe God
nele þæt heo læng drohtnigen on þan swicolan middenearde, ac habben
þa reste, & þa blisse þe heo habbeð geearnod.
 81. & eft sume þa gode habbeð lang lif, for þan þe
heora earninga ehð ælce dæige mid godnyssen, & for þan þæt
þa yfela mænn scolden nymen forbisne æt heom of goden þeawen, &
gecerren fram heora unðeawen.
 84. & eft sume arlease mænn sone swelteð, þæt heo
sone habben þæt þæt heo æfter eodan, & eac for þan þæt
sume þa gecorene þe sume dæle dweligeð, beon þurh heora deað
afyrhte & gemanede to Godes þenunga þe heo forelcodan.
 87. Synden þa mænn gesælige þe nabbeð on þyssen
wurlde nane ermðe?
 88. Ac þa syndon eremingas & ungesælige, þe on eallra
ednysse libbeð heora lif, & habbeð eall heora gewill, for heo byð swa
swotlice gefostrede to beornen stranglice on helle fyre.
 91. Ac eadige byð þa þa habbeð on þyssen wurlde mycelne
wane & ermðe, & is mycel æfter of heore wille, for þurh swylcere
swingle heo byð gelaðede to Godes rice, swa swa hit is gewriten, God
swingð ælcne sune þe he gemð & lufeð.
 94. Þa arlease mænn þeh heo habben on þysser wurlde sum
dæl heora gewilles, þehhweðere heo byð unmihtige, & ne byð heo
næfre teonlease.
 97. & þa gecorene þeh heo habben æt sumen sæle
earfoðnysse on þan middenearde, þehhweðere heo habbeð mycele mihte of
Gode, & heom getitt mycel geðingðe.
 99. Do me þæt to understandene.
 100. Yfele mænn nabbeð nane mihte, for þan þe God is heom
gram, heo ne mugen willnigen nanes godes, ac yfel heo gewillnigeð, &
þæt heo mugen don, & we habbeð beteald þæt yfel nis nan þing,
& for þan heo ne mugen nan þing, for heo ne mugen buten yfel.
 104. Heo ne byð næfre teonlease, for heo byð geteontregeð
mid hindre geðanca, & heo byð æfre on mycelan ege, þæt mann heo
nyme oððe slea, oððe heora æhte heom benyme, ac gode mænn
habbeð mycele mihte of Gode, for heo habbeð þa geofe æt Gode, þæt
heo wylleð god don, & wel mugen, & nelleð nan yfel don.
 108. Þa habbeð mycele mede for heo habbeð blisse for
þære sicornysse Godes rice.
 110. Get ic þe wylle an oðer seggen, þæt næfre ne sceal
yfele mannen na god getidan, ne gode mannen nan yfel.
 111. Hwy sægst þu swa?
 112. Ne byð yfele mænn welige on middenearde, & fægere,
& spedige of æhte, & of fægere gebytlen, & of fægere
wifen, & of deorewurðe reafen?
 114. & þa gode mænn byð bereafode, & geswungene,
& acwelmede on hungre & on cele.
 115. Ðeh hit þynce mannen, þæt arlease mænn habben wele
on þyssen wurlde, heo byð þehhwðere swa swa þa fissces þe habbeð
mycele blisse, þonne heo gegripeð þæt æs, & ne byð na þaget
gewærre þæs angles þe þær inne sticað, & heo beswicð to
deaðe.
 119. Eall swa þa rice mænn for þan estlice meten & for
þa gode dræncen, heo sculen beon gefyllde mid biternyssen, swa swa wæs
se rice mann on helle þe þæt godspell gemunð, & for þære
fægere wifmanna lufen heo sculen drigen brynstanes stænc on helle, &
for þære scrude fægernysse, heo byð bewæfde mid tale & mid
scande, & for þan orfe, & for þan gebytlen, heo habbeð weoremes
& hellepinen.
 125. Ac þa gode mænn þe habbeð pine on þyssen
middenearde, for þan cwarterne, & for þa hæftungan, heo sculen
habben þa heofenlice selen, & for þa swinglen, heo gebideð frofre
& blisse.

END_TEXT
START_TEXT

Eluc 2 (Warn 46)
B9.9.2.
Honorius of Autun, Elucidarium: Warner 1917, 144-5.



 1. Hwy aras ure Drihten of deaðe þæs formeste dæges
þære wuca?
 2. For he wolde þone forwordene middeneard eft aræren on þan
ylcan dæige, þe he ærst getimbrod wæs.
 3. Hware wicode he þa feowertig dages æfter his æriste?
 4. Swa swa we gelefeð, he wunede on þære eorðlicen
neorxenewange mid Helian & Enoche, & þa þa mid him arisen of
deaðe.
 6. Hwylce wlite hæfde he æfter þan æriste?
 7. Beo seofenfealden brihtere þonne sunne.
 7. On hwylcen heowe gesegen hine his leorningcnihtes æfter his
æriste?
 8. On þan ylcan, þe heo ær wæren bewune hine to geseone.
 9. Com he to heom gescrydd?
 10. He genam reaf of þan leofte.
 10. Hwu oft æteowde he hine his gingran?
 11. Twelf siðen, þæs formesten dæiges his æristes he
wæs æteowod eahte siðen.
 12. Ærest he com to Josepe, þær þær he wæs on
cwarterne for ures Drihtenes lichame, þe he hæfde bebyriged, swa swa þa
gewriten us cyðeð, þe Nichodemus us wrohte.
 15. Æt þan oðre siðe he com to seinte Marian, his moder,
swa swa Sedulie us sægð.
 16. Æt þan þridden siðe, he com to seinte Marian
Magdalene, swa swa Marcus us cuðð.
 17. Æt þan feorðan siðe, he com to þan twam Marian,
þær þær hi gecerden fram þan þruwe, swa swa Matheus us
sæigð.
 19. Æt þan fifte siðe, he com to sancte Jacobe, swa swa
sancte Paulus berð gewitnesse, for he hæfde forhaten, þæt he nolde
metes abiten fram þan Fridæige, þe he gepined wæs, ær þonne he
of deaðe arisen wære, þæt he hine gesege on life.
 23. Æt þan sixten siðe, he com to sancte Petre, swa swa
Lycas awrat on his godspelle, for he wæs unrot for þære forsacunge,
þæt he hæfde Crist forsacan, & wæs toscyled fram þære
apostlene geferræddene & þurhwunede on wope.
 26. Æt þan seofoðen siðe, he com to þan twam
leorningcnihten, þe eoden to Emmaus, swa swa se sylfe Lycas eft sette on
gewrite.
 28. Æt þan eahteðe siðe, he com to heom ealle belochene
gate, þær þær heo wæren togædere on æfen, swa swa Johannes
us cyðð on his gewrite.
 31. Æt þan nigeðen siðen, þa þa Thomas grapode his
wunden.
 31. Æt þan teoðe siðe he com to heom æt þære sæ
Tiberiadis.
 32. Æt þan ændeleofte siðe, on Galilea dune.
 33. Æt þan twelfte siðe, he com to þan ændeleofonan
apostlen, þær þær heo sæten togædere, þa þa he tælde
heora ungeleafsumnesse.
 35. Hwy sæigð se godspellere, þæt he hine ærest
æteowde Marien Magdalene?
 36. Ða godspelles wæren mid swyðe mycelen wisdome &
scele gewritene, & heo nolden þær on writen nan þing, bute þæt
þæt wæs heom eallen cuð.
 38. Steah he ane into heofene?
 39. Ealle, þa þa of deaðe aræred wæren, astugen mid
him.
 40. On hwylcen heowe steah he up?
 40. On þan heowe, þe he hæfde beforan his þrowunge, he
steah up oð þa wolcnen, & þa þa he com bufen þan wolcnen, þa
genam he swylc heow swylc he hæfde on þan munte Thabor.
 43. Hwy ne steah he to heofene, sone swa he arisan wæs of
deaðe?
 44. For þrim þingan.
 45. Ðæt æreste þing, for þan þe þa apostles scolden
witen sicerlice, þæt he arisen wæs of deaðe, for heo gesegan hine
etan & drincan mid heom.
 47. Ðæt oðer þing wæs for þan he wolde æfter
feowertig dagen stigen to heofene, þæt he cydde mid þan, þæt ealle,
þa þe gefylleð þa ten bebodan of þære æ, beo þære feower
godspellere lare, þa sculen æfter him to heofene.
 50. Þæt þridde is þæt þæt cristene folc sceal
stigen to heofene binnen feowertig dagen æfter þær pine, þe heo
þoligeð under Antecriste.


END_TEXT
START_TEXT

BenR
B10.3.1.1.
Benedict, Rule: Schroer 1885-8, 1-133.



 1.1. HER BEGINÐ SEO FORESPRÆC MUNECA REGULES.
 1.2. GEHYR ÐU MIN BEARN geboda ðines lareowes and anhyld
þinre heortan eare, and myngunge þines arfæstan fæder lustlice
underfoh and caflice gefyl, þæt ðu mid þinre hyrsumnesse geswince to
Gode gecyrre, þe þu ær fram buge mid asolcennysse ðinre
unhyrsumnesse.
 1.6. Eornestlice min sprec and lar is to æghwylcum þara
asend, þe his agenum lustum wiðsæcð and mid þam strencstum and þam
beorhtestum hyrsumnesse wæpnum drihtnum Criste soðum cyninge hyrsumian
wile, ærest þinga swa hwylc god swa þu beginst, þæt hit ðurh
drihten to fulfremedum ende cuman mote, mid singalum gebede geornfullice
gewilna.
 1.13. Þæt ure heofenlica fæder, þe us him to bearnum
teleð, næfre ðurh ure yfelan dæda ne geunrotsige and on us his graman
sette, him is on elcne timan to hyrsumienne mid þam godum, þe he us geunnen
hæfð, þilæs þe he us beyrfewerdige, ðæt is, fram his
eadignesse ascyrie, swa swa fæder deþ his bearn, þonne he him for his
gyltum gram bið and his æhta him ne an, na þæt an, þæt he us
æhta bedæle, ac þæt he us, þe him to wuldre fylian nellaþ, swa
swa egeful hlaford, mid urum yfelum dædum gegremed, to ecum wite ne sylle.
 2.4. Utan eornestlice on sumne timan astandan ðurh haliges
gewrites myngunge, þe þus cwyð: Nu is tima, þæt we of slepe arisen,
þæt is, þæt we synna geswicen and on godum weorcum wacule syn.
 2.7. Mid openre gymenne godcundes andgytes we eac gehyren, hwæt
dæghwamlice sio godcunde stefn myngað and clypað ðus cweþende: Gyf
ge todæg Godes stefne gehyren, nellen ge elciende eowere heortan ahyrdan;
and eft þus cweþ: Se þe hlystes earan hebbe, gehyre hwæt þæt
haliggast to eallum þam, ðe to Gode gelaðede syn, cwiþ: Cume ge mine
bearn, gehyrað me; Godes ege ic eow tæce; yrnað and onettað, þa
hwile ðe ge lifes leoht habban, þylæs ðe deaðes þystra eow
gelæccen.
 2.16. And drihten on micelre folces menige smeað and scrutnoð,
hwæt ða feawa syndan, þe his willan wyrcen willen, and ðus acsiende
cwyþ: Hwa is manna, þæt lifes wilnige and gode dagas geseon wille?
 2.19. Gif þu þis gehyrende andswarast: ic eom se þe ðæs
wilnað, God ælmihtig ðus to þe cwyþ: Gif ðu habban wille soð lif
and ece, forhafa þine tungan fram yfelre spræce and ðine welras nan
ðing facenlices ne sprecen; buh fram yfele and wyrc god; sec sibbe and hyre
gefolga.
 3.1. Ðenne ge þus doð, min ansyn bið ofer eow and min hlyst
æt eowrum benum, and ær ge me to clypian, ic cweþe: Efene nu ic eom
geara to eowere neode.
 3.3. Hwæt is lustlicre to gehyrenne þenne þeos laþiende
Godes stefn?
 3.4. Efene nu drihten ðurh his mildheortnesse us lifes wegas
anywyþ.
 3.5. We eornestlice mid clænnesse modes and lichoman and mid
geleafan and godra weorca biggenge and mid haligra mægena hæfene his
wegas geornlice faren and geearnian, þæt we hine, þe us to ðam wege
gelaþode, on his rice geseon moten.
 3.9. Natoþæshwon his rices eardung bið gefaren buton mid
gymene and gehealdsumnesse godra dæda; ofst and hradung godra weorca is to
þæm rice weges færeld.
 3.13. Ac uten ahsien urne drihten þurh þæs witegan myndgunge
þus cweþende: Drihten, hwa mot wunigean on þinre eardungstowe and hwam is
rest geunnen on þinre halgan dune?
 3.15. We gehyraþ æfter ðisse æscan drihten andswariendne
and þone weg his eardunge þus tæcendne: Se on rihtne weg færð to
minum rice, þe butan leahtra besmitenesse wunað and rihtwise weorc
begæþ, and se þe soð on his heortan beðencð and facenlices nan
ðing mid his muþe ne clypað, and se þe his neahstan yfeles nan ðing
ne dyde, and se þe hosp and edwit on his neahstan ne sette, and se þe
þone awirigedan deofol, ælces yfeles lareow fram his heortan awyrpð mid
ealre his lare and hine for naht teleð, and ealle his geþohtas and hopan on
God beset, and þa þe God ondredaþ and hy þurh heora godan dæda ne
anhebbaþ, ac drihten, þe þa god on hi worhte, weorðiaþ and
mærsiað, þus mid þæm witegan clipiende: Na us, drihten, na us, ac
þinum naman sele þu wulder.
 4.4. Swa eac Paulus þurh his mæran bodunge him sylfan nanes
lofes ne tilade, ac eal þæt lof Gode betæhte, þe him snytera and
wisdom sealde, ðus cweþende: þurh Godes gife ic eom þæt þæt ic
eom; eft se sylfa Paulus cwiþ: Se þe wuldrige, wuldrige on God
ælmihtigne and no on hine sylfne.
 4.9. Be þæm ilican andgyte se hælend cwiþ on þæm
halgan godspelle þus clypiende: Se þe gehyrþ þas mine word and hi mid
weorcum gefylð, ic hine gelicne læte wisum were, ðe ofer fæstum stane
bytlode; flodas coman, windas bleowan and þæt hus swiðlice gespurnun,
and hit no feol, forðy þe hit gestaþolod wæs ofer fæstum stane.
 4.15. Ealle god wyrcende and on his halgan gefyllende and
tremegende drihten geanbidaþ, hwæþer we mid weorcum his lare gefyllan
willen.
 4.17. For bote urra synna þises lifes dagas us to fyrste
forlætene synt, swa cwyþ se apostol: Wast þu ðe nast, þæt Godes
geþyld þe to dædbote gelaþaþ?
 4.19. Soðlice mildheort drihten þus cwyþ: Ne wilnege ic
ðæs synfullan deaðes, ac þæt he gecyrre and lif age.
 4.21. Þa we eornostlice urne drihten ahsedon be þæm bugendum
his eardungstowe, we gehyrdan hwæt þa gebodu synd, þe we þa eardunge
mid geearnian sceolon; mid gefyllednesse goddere þenunge we weorðaþ
heofena rices yrfeweardes.
 5.1. We forþy heortan and ealne lichoman to gecampe gegearwian
and to hyrsumnesse halgra gebeda.
 5.2. Þæt we þurh tyddyrnesse mennisces gecyndes þurhteon
ne magon, we urne drihten geornlice biddæn, þæt he us þurh his gife
gefultumige to gelaste laste his geboda.
 5.5. And gif we hellewites susla forbugan willað and to ecum life
cuman, þa hwile þe we moten and on þisum lichoman wuniað and ealle
þas forsprecenan þing ðurh lifes lyhtinge gefyllen magon, is to hradienne
and to efstenne þæt us on ecnesse to life gefyrðrige.
 5.10. Toþi þenne ic eornestlice settan wille bysega and
bigengas þysses drihtenlican þeowdomes.
 5.11. Þeah hwet teartlices hwæthwara stiðlice on þisum
regule, þe ures færyldes latteow to Criste is, geset and getæht sy, for
gesceades rihtinge and for synna bote and soðere sibbe gehealdsumnesse, ne
beo þu þurh þi forht and afæred, ne þurh yrhþe ðinre hæle weg
ne forlæt.
 5.16. Þæs weges ongin, þe to Criste læt, ne meg beon
begunnen on fruman butan sumre ancsumnysse, ac þa geþingþa halegera
mægena and se gewuna þisse halgan drohtnunge, þe gedeþ leafleoht and
eaþe, þæt ðe ær earfoðe and ancsumlic þuhte.
 5.20. Se weg is rum and forðheald, þe to deaðe and to
hellewite læt; se is neara and sticol, þe to life and to heofona rice
læt.
 5.22. He is us þeah to gefarenne mid rumheortum mode and mid
godum and glædum geþance and mid gefyllednesse Godes geboda, swa þæt
we on mynstre þurhwunigen on Cristes lare and tæcinge, þæt we hine
geefenlæcende mid geþylde earfeþa and eahtnesse þolien, þæt we
his rices gemænnesse and gefean mid him agan moten.
 6.4. HER ONGINNAÞ ÞÆRA MYNSTRA CAPITULAS.
 1.6.5. Be muneca cynne.
 2.6.6. Hwilc se abbod beon sceal.
 3.6.7. Be þi þe man eal gefere to healecum geþeahte
gelaðige.
 4.6.9. Be goddra weorca tolum.
 5.6.10. Be hyrsumnysse.
 6.6.11. Be swigean.
 7.6.12. Be eaþmodnesse.
 8.6.13. Be þam twelf stæpum ealre eaþmodnesse.
 9.6.14. Be godcundum þenungum on nihtlicum tidum.
 10.6.15. Hu fela psealma on nihtlicum tidum to singenne synt.
 11.6.16. Hu on sumera seo nihtlice tid to healdenne sy.
 12.6.17. Hu on sunnannihtum nihtlic wæcce to healdenne sy.
 13.6.18. Hu dægredsangas on freolstidum to healdenne syn.
 14.6.19. Hu hi on weorcdagum to healdenne syn.
 15.6.20. Hu on freolsdagum seo nihtlice wæcce to healdenne sy.
 16.6.21. On hwylcum tidum alleluia sceole beon sungen.
 17.6.22. Hu þa godcundan weorc on dæge sceolan beon gedon.
 18.6.23. Hu fela sealma þurh þa sylfan tida sceolan beon
gecwedene.
 19.6.25. Hwilcre endebyrdnesse þa sealmas to cweþenne syn.
 20.6.26. Hwilcre endebyrdnesse þa sealmas to cweþenne syn.
 21.6.27. Be gebedes arweorðnesse.
 22.7.1. Hwilce mynstres teoþingealdras beon sceolon.
 23.7.2. Be muneca reste.
 24.7.3. Be gylta bote.
 25.7.4. Hwylc gemet on þære bote to healdenne sy.
 26.7.5. Be hefigtymum gyltum.
 27.7.6. Be þam þe butan hæse abbodes wið þa
dædbettendan þeodað.
 28.7.8. Hu abbod careful beon sceal ymbe þa dædbetendan.
 29.7.10. Be þam þe oft geþreade synt and na þe betram ne
beoð.
 30.7.12. Be þam þe utfarað, hwæðer hi mon eft underfon
scyle.
 31.7.14. Be geongra monna steore.
 32.7.15. Be mynstres hordere.
 33.7.16. Be mynstres tolum and gehwylcum æhtum.
 34.7.17. Be þæm þæt munecas syndrige æhte næbben.
 35.7.18. Be þæm þæt man eallum munecum gelice don scyle.
 36.7.20. Be wicþenum.
 37.7.21. Be untrumum gebrodrum.
 38.7.22. Be ealdum munecum and cildgeongum.
 39.7.23. Be þære wucan redere.
 40.7.24. Be ætes gemete.
 41.7.25. Be drences gemete.
 42.7.26. Be gereordes tidum.
 43.7.27. Be muneca swigean æfter nihtsange.
 44.7.28. Be þam þe to late to tidsange and to beodferse
cumað.
 45.7.30. Be þam amansumedan, hu hi dædbeten.
 46.7.31. Be þam þe on cyrican misfoð.
 47.7.32. Be þæm þe on lytlum þingum gyltað.
 48.7.33. Be getacniendlicum tidum Godes weorces.
 49.8.1. Be dæghwomlicum weorcum, and on hwilcum tidum hi
rædan sceolon.
 50.8.3. Be lenctenes gemene.
 51.8.4. Be þæm gebroðrum þe feor fram cyrican wyrceaþ.
 52.8.5. Be þam gebroðrum þe on fare syndon.
 53.8.6. Be mynstres gebedhuse.
 54.8.7. Be cumena andfenge.
 55.8.8. Be þæm þæt nan munec ærendgewritu, ne nane
oþre lac ne underfo.
 56.8.10. Be mynstermonna hræglhuse and be heora hrægltale.
 57.8.11. Be abbodes beodes gereorde.
 58.8.12. Be mynstres cræftigum.
 59.8.13. Be nigcumenra gebroðra andfenge.
 60.8.14. Be riccera and þearfena bearna andfenge.
 61.8.15. Be abbodum and oþrum geþungenum, þe mynstres
wilniað.
 62.8.17. Be elþeodegum mynecum, hu hi mon underfon sceal.
 63.8.18. Be mynsteres sacerdum.
 64.8.19. Be ealles geferes endebyrdnesse.
 65.8.20. Be þes abbodes hadunge.
 66.8.21. Be mynstres prouoste.
 67.8.22. Be mynstres geatwearde.
 68.8.23. Be þæm þe ut of mynstere on ærende farað.
 69.8.24. Be unacumendlica þinga gebode.
 70.8.25. Be þæm þe nan oþerne on mynstre ne bewerige.
 71.8.26. Be þæm þe nan oðrum dynt ne beode.
 72.8.27. Be þæm þæt ælc oþerum hyrsumige.
 73.8.28. Be godum æfste, þe munecas habban sceolon.
 74.8.29. Be þæm þæt ælc rihtwisnysse gemen on þissum
regule nis geset.
 8.31. Her geendiaþ þa capitulas.
 1.9.2. BE MUNUCA CYNNE.
 1.9.3. Feower synt muneca cyn.
 1.9.3. Ðæt forme is mynstermonna, þæt is þara þe
under regule and abbodes tæcincge on gecampe wuniað.
 1.9.5. Oþer cyn is ancrena, þæt is westensetlena, þe no on
niwan wylme, ac on lancsumere mynsteres drohtnunge geleorniað, þæt hie
anstandonde mid Godes fultume þurh broðra getrymnesse ongean deofol and his
flæsces and geþohta leahtras winnan magan.
 1.9.10. Þridde cyn is muneca ealra atelucost, sylfdemena, þe no
on regules and lareowa tæcinge ne beoð afandode swa swa gold on heorðe,
ac æfter leades gecynde on costnunge gemyltað and awacigað and on
woruldþingum ealne heora hiht besettað, and swylce hie mid sceare and
munuces hiwe God ælmihtigne pæcen.
 1.9.15. Ða wuniað twam and þrim ætgædere and hwilon
ænlipige, no on Godes eowode belocene, ac on agenum lustum beswicene; him is
for æ heora idelra gewilnunge lust; swa hwylc idel swa him to geþance
yrnð and him gecoren bið, þæt hie taliað halig, and swa hwæt swa
him oflicað, þeah hit halig sy, hie hit lætað unalyfed.
 1.9.20. Þæt feorðe muneca cyn is, þe is widscriþul
genæmned, þa ealle heora liflade geond missenlice þeoda farað and twam
and þrim dagum geond missenlicra monna husum wuniað, æfre
unstaþolfæste and woriende, agenum lustum and heora gitsunge unalyfedlice
fyliað and hyrsumiað.
 1.10.1. On eallum þingum hie synt wyrsan þænne þa
sylfedeman, þe on anre wununge stilnesse healdað; be heora ealra earman
drohtunge sel is to swigienne, þonne embe to sprecenne.
 1.10.4. We þas forði forlæten and to þæm stræcstum
mynstermonna cynne gecyrren and Gode fultumigendum heora drohtnunge
geendebyrden.
 2.10.8. HWYLC SE ABBOD BEON SCYLE.
 2.10.9. Abbod, ðe ðæs wyrðe sy, þæt he mynsteres
wealde, he sceal a gemunan, hwæt he gecweden is, and þæs ealdorscipes
noman mid dædum gefyllan.
 2.10.11. Cristes gespelia he is and his note and spelinge on
mynstre healt; he forþi his agenum naman geciged is, geseðendum apostole
and þus cweðendum: Ge onfengon bearna gewiscinge gast, on þæm we
clypiað abba, þæt is fæder.
 2.10.16. And hit forði næfre ne geweorþe, þæt abbod
ænig þing lære oþþe gesette oðþe hate, butan Godes bebode; ac
his hæs and lar, þæsma godcundre rihtwisnesse, on his underþeoddera
modum sy symble geondstregd; sy he a gemyndig, þæt mycel smeauncg bið on
þæm egefullum Godes dome, ægðer ge ymbe his lare, ge ymbe his
underþeoddra hyrsumnesse.
 2.10.21. Wite he eac, þæt he bið gewitnod swa swa gymeleas
hyrde, gif se hyredes ealdor, þæt is drihten, to lytele note and
nytwyrðnesse on his heorde angyt.
 2.11.3. And he eft æt þam dome freo and carleas bið, gif he
mid ealre gymene þa ungehyrsuman heorde gehylt and his seocum, þæt is
synfullum dædum ealle lacnunge gegearewade, þus mid þæm witegan
cweþende: þine rihtwisnesse, drihten, ic on minre heortan ne bediglode,
soðfæstnesse þine and halwendnesse ic gesæde, hy þeah forhogiende
me forsawon, ðurh þy þonne wite and deað ricsað on þa ungehyrsuman
heorde his gymene.
 2.11.11. Eornostlice, se þe þone mæran noman abbodes
underfehð, he sceal mid twyfealdre lare þa wyldan and tyn, þe him
underþeodde synt, þæt is þæt he ælc god and halignesse mid godum
dædum swiðor tæce, þonne mid worda lare, þæt þa andgytfullan
mid worda lare to Godes willan gemyngode syn and þa unandgytfullan mid godum
dædum getrymede and anbryrde hine geefenlæcen.
 2.11.17. Eal þæt he forbeode and his gingrum læþe, he
þæt no mid weorce ne gefremme; gif he þonne wel lærð and yfele mid
weorce bysenað, he bið forþearlice aworpen, and drihten þurh his
witigan to him synfullum þus clypað: Hwy cwyst þu mine rihtwisnesse and
hwy nimest þu mine beboda on þinne muð?
 2.12.2. Þu soðlice hatodest rihte lare and awurpe mine word
wiðæftan þe.
 2.12.3. Þu gesawe gehwæde mot on þines broðor eage and ne
gesawe þone mæstam cyp on þinum agenum eagan.
 2.12.5. Þæt is on andgite: þu asceonudest þa læstan
gyltas on þine gingran and þa mæstan noldest on þe sylfne.
 2.12.7. Ne sie fram abbode hada toscead on mynstre gehealden,
þæt is ne sy nan fram him geweorðad for gebyrdum oðþe for ylde
oþþe for ænigum oþrum þingum, butan for Godes ege anum and for
soþes wisdomes gesceade.
 2.12.10. Ne sceal he nænne swiðor lufian þonne oþerne,
butan he hwylcne on godum dædum and on hyrsumnesse beteran ongyte; ne sceal
he þone æþelborenan settan beforan þane þeowborenan, gif se
þeowborena ær on þæm mynstre wæs, butan he for hwylcum gesceade
hit do, þæt is, gif se æþelborena mid godcundum cræfte þone
unæþelborenan oferþyhð, sy he gemedemad furður be his geearnungum
þonne se unæþelborena.
 2.12.17. Na be gebyrdum anum þis is to healdenne, ac be ealles
mynstres endebyrdnesse, þæt se sy furþor forlæten on stealle and on
setle, se þe furðor on geearnunge for Gode sy.
 2.12.20. Sy swylcera gebyrda oþþe gecyrrednesse swylce he sy,
butan hwylc þonne oþerne mid geearnunge oferþeo, sy he gemedemad on stede
and on setle, swa swa his gecerrednes sy, for þon ge þeow ge freoh, ealle
we synd an Criste an.
 2.13.3. And under anum Gode gelicne þeowdom we underfengon,
forðan þe mid Gode nis anfangennes nanra hada, þæt is nanes riceteres,
ne ylde, butan geearnunge anre.
 2.13.5. Ealle he sceal gelice lufian his underþeoddan, and eallum
him sceal beon an steor and an lar, æfter heora geearnunga anddyfene.
 2.13.8. Abbud sceal symle on his lare healdan þone apostolican
cwide, on ðam he cwæþ: þrea and witna and halsa and cid; he sceal
mencgan þa reðnesse wið þa liðnesse.
 2.13.10. He sceal gedon, þæt his reðnes ateowe fæderlice
and arfæste lufe, þæt is, þa unstillan and þa heardheortan he sceal
þreagean, and þa gehyrsuman and þa mildan and þa geþyldigan he sceal
witnian and halsian, þæt hy bet and bet don, and þa gymeleasan and þa
oferhogiendan he sceal ægðer ge mid wordum, ge mid dædum þreagan.
 2.13.16. Ne sceal he hit no yldan and hiwian, swilce hit him
uncuð sy, ac sona swa he hwæt unrihtes ongyte, he hit sceal sona mid ealle
him framadon; he sceal geþencean þæs sacerdes frecednesse Eli of Silo.
 2.13.19. Þam godum, gif hy hwæt misdoð, he sceal mid wordum
styran, and þæm þweortymum mid swingellum and mid licumlicre
clænsunge; he sceal geþencean þæt hit is awriten: ðam dysegan ne
mæg mon na mid wordum gestyran, and eft on oþre stowe: Sleah þine sunu
mid gyrde, þonne alyst þu his saule from deaðe.
 2.14.3. Se abbod sceal simle gemunan, þæt hit awriten is,
þæm þe bið mare befæst, from þæm eac mare bið abeden.
 2.14.4. He sceal geþencan, þæt he swiðe uneþelice wisan
underfehð, þæt is, þæt he sceal rædan and racian oþra manna
saulum, sumum mid olæcungum, sumum mid þreaungum, sumum mid lare, no
þæt an, þæt he sceole symle gyrnan, þæt he him þæs
befæsten eowdes nanne æfwirdlan næbbe, ac eac þæt he mage gefeon
be þæm wæstme heora godra weorca.
 2.14.11. Ne sceal him na lytel þincean, se underfeng saula
reccendomes, þara he sceal ealra riht agyldan on domesdæge.
 2.14.12. Ne sceal he syfian ne mænan ymb woruldspeda,
forþæm hit is awriten: Secað ærest Godes rice and his rihtwisnesse,
he eow gifeþ eal, þæt ge beþurfan; and eft hit is awriten: Ne bið
nan wana, þam þe God on riht ondrædað.
 2.14.16. Wite eac se abbod, þæt se þe onfehð saula to
ræccænne, he gearwað hine selfne to dome on þæm dome on
domesdæge, and þær he sceal riht agyldan for ealle þa þe he onfeng,
and eac for his agene saule.
 3.15.2. BE ÐY ÐE MON EAL GEFERE ON HEALECUM GEÐEAHTE
GELAÐIGE.
 3.15.4. Swa oft swa ænig ðing healices on mynstre to donne sy,
gelaðige se abbod eal þæt gefere and secge eallum, embe hwæt neoda to
smeagenne sy.
 3.15.6. And heora ealra geþeaht gehyrende smeage on his agenum
geþance and þæt do, þæt him selost þince.
 3.15.8. Forþi þonne we eal gefere to geþeahte gelaðian
heton, forði þe oft God þan ginstum anwryhð, hwæt selost sy to
healdenne.
 3.15.11. Þeahtigen þænne þa broþru and swa ræd syllen
mid ealre eadmodnesse and underþeodnesse, þæt nan ne gedyrstlæce mid
anwilnesse his agenne ræd to bewerigenne, ac stande eal so geþeahtung on
þæs abbodes dome, and do þæt him selost and halwendost þince, and
hie ealle gemænelice him to þæm hyren geornlice.
 3.15.16. Ac ealswa hit geriseð, þæt þa geongran þam
yldrum hyren, swa eac geriseþ, þæt se ealdor, þæt is se abbud,
swiðe rihtlice and foreþanclice eal gestyhtige and gesette, þæt him
gemæne bið.
 3.15.20. On ælcum þingum hie sceolon habban þone regol to
lareowe, and no of þæm abugan þurh ænige gedyrstignesse; ne sceal nan
mon on mynstre girnan, þæt he his agenum willan folgie.
 3.16.2. Ne eac sceal nan mon geþristlæcan, þæt he aht
stiþlices spræce ongean his abbod, nauþer ne binnan mynstre ne butan;
gif hit hwa deþ, þonne sceal he underhnigan þære steore regollicre
lare.
 3.16.5. Wite se abbod þeah, eal þæt he do, þæt he hit
do mid Godes ege and gehealdsumnesse þæs regoles, forðæm þe butan
tweon he sceal ealra his doma riht agyldan beforan þæm rihtwisan deman on
domesdæge.
 3.16.9. Gif þonne hwylc læsse þing sie to smeagenne, þonne
hæbbe he þara yldestra manna geþeaht, forðæm hit is awriten: Eall
þæt þu do, do hit mid geþeahte, þonne ne gehreoweð hit þe na.
 4.16.14. BE GODDRA WEORCA TOLUM.
 4.16.15. Ærest mon sceal God lufian of ealre heortan and of
eallum mode and of eallum mægene, and æfter þon his nyhstan, swa swa
hine sylfne.
 4.16.18. Ne sceal mon manslean, ne on unriht hæman, ne stelan,
ne unalyfedlice gelustfullian, ne leasunga secgan, ac ælcne man mon sceal
arweorðian, and ne sceal nan mon don oþrum, þæt he nelle, þæt him
mon do.
 4.16.21. Mon sceal his agnum lustum wiðsacan and folgian Cristes
lare; his lichoman gehwa sceal clænsian, þæt is mid forhæfdnesse
wyldan; estmettas no to grædiglice mon ne sceal lufian, ac fæsten mon
sceal lufian.
 4.17.2. Earme mon sceal hyrtan and nacode scrydan; untrume neosian
and deade bebyrgean; geswenctum helpan and sariendne frefrian.
 4.17.4. And fram weoruldwilnungum hine sceal gehwa fremdian and nan
þing beforan Cristes lufe settan.
 4.17.5. Yrre ne sceal mon fulfremman; yrsunge tidelice sceal mon
gehealdan; facn ne sceal mon on heortan gehabban; lease sibbe ne sceal mon
syllan; soþe lufe ne sceal mon forlætan.
 4.17.8. Swerian ne sceal mon, þylæs mon forswerige;
soðfæstnesse of heortan and of muðe mon sceal simle forðbringan.
 4.17.10. Ne sceal mon yfel mid yfele gyldan, ne nanum men nænne
teonan ne don, ac þonne him mon yfel do, he sceal geþyldelice aræfnian;
his fynd mon sceal lufian for Godes lufan; þa wergendan ne sceal mon na
ongeanwerian, ac ma bletsian; ehtnesse for rihte mon sceal eaðmodlice
geþolian.
 4.17.15. Ne sceal mon beon ofermod, ne druncengeorn, ne oferæte,
ne toslapol, ne slaw, ne gnorniende, ne tælende.
 4.17.16. Ac ealne his tohopan he sceal habban on God; ðonne he
hwæt godes deþ, þonne sceal he þæt eal tellan to Gode, and þonne
he hwæt yfeles deþ, he sceal witan, þæt þæt cymð of him
sylfum.
 4.17.20. Domesdæg he sceal simle geþæncean, and hellewitu
he him sceal a ondrædan, and þæs ecean lifes he sceal mid ealre
geornfulnesse girnan, and ælce dæge he him sceal deaðes wenan.
 4.17.23. His weorca he sceal giman on ælce tide, þæt þa
gode sien, and he sceal geþencan, þæt he nahwer Gode dygle ne bið, ac
he hine æghwær gesihþ; þa yflan geþohtas, þe him on mod
becumað, he sceal sona on Criste toslean and his gastlican lareowe andedtan.
 4.18.4. Ðonne he hie toslyhð on Criste, þonne he geðenceð
Cristes þrowunge and his wundra and mid þæm geþohtum aflymeð þa
yfelam geþohtas.
 4.18.6. His muð he sceal from ælcum þweoran and yflum wordum
gehealdan; ne sceal he fela sprecan, ne idele word ne leahtorbere; ne hleahter
ne sceal he lufian.
 4.18.9. Halige rædan he sceal lustlice gehyran and gelome on
gebedum beon; his forðgewitenan yfelu he sceal dæghwamlice mid tearum Gode
andettan and hie georne betan.
 4.18.12. Ne sceal he his lichoman luste folgian; his agenne willan
he sceal onscunian, and his abbodes bebodum on eallum þingum he sceal hyran,
þeah hit sy, swa swa hit ne gedafenað, þæt he wyrs do, þonne he
lære.
 4.18.15. Hie sceolan gemunan þone drihtenlican cwide, on ðæm
he cwæþ: þæt þæt hie eow secgan, do ge þæt, and þæt
þæt hie don, ne don ge þæt.
 4.18.17. Ne sy nan lofgeorn, ne wilnigende, þæt his dæda
halige gesæde sien, ær hie halige weorðan, ac hicge, þæt hit mid
soðe gesæd beon mæge; he sceal Godes bebodu dæghwamlice mid godum
dædum gefyllan and his clænnesse lufian; ne sceal he nænne mon
hatigan; ne sceal he andan and æfest healdan, ne geflit lufian.
 4.18.23. He sceal upahefednesse forfleon and his ealderas
weorðian and his geongran lufian; for Godes lufan for heora fynd hie sceolan
gebiddan; ær sunnan setlgange hie sceolan to sibbe fon wiþ þa
ungeþwæran; and he næfre ne geortreowe be Godes mildse.
 4.19.3. Efne nu þis synd gastlices cræftes tol and gebytla;
ðænne hie from us dæges and nihtes unablinnendlice beoþ gefyllede and
on domesdæge eft betæhte, seo med us bið from drihtne agolden, þe he
sylfa behet, þæt is: þæt mænnisc eage for hire mærðe
micelnesse geseon ne mihte, ne mannes eare gehyran, ne on mannes heortan ne
astah, ðe God ælmihtig gegearwað eallum þam, þe hine lufiað.
 4.19.9. On mynstres claustre geferrædene staþolfæstnes
ealle þas þenunge began sceal and geornfullice wyrcean.
 5.19.13. BE HYRSUMNESSE.
 5.19.14. Ðære forman eaðmodnesse stepe is hyrsumnes butan
elcunge.
 5.19.15. Seo gedafenað þæm þe nan þing him leofre ne
lætað, þonne Crist ælmihtigne.
 5.19.16. Þa hie begað for heora halgan þeowdomes behate,
oþþe for hellewites ogan, oððe for ðæs ecan lifes wuldre.
 5.19.18. Sona swa heom ænig þing fram heora ealdre geboden
bið, hi þæt butan elcunge mid weorce gefremmað, swylce hit fram Gode
sylfum geboden sy.
 5.19.20. Be swilcum drihten þus cwyð: Of eares hlyste he
hyrsumode me.
 5.19.21. Eft he to lareowum þus cwið: Se þe eow gehyrð, he
gehyrð me, and se þe eow mishyrð, he mishyrð me.
 5.20.1. Eornostlice, þa þe þyllice synt, sona swa him hwæt
beboden bið, heora agenne willan aweorpað and swa hwilce bysiga, swa hy on
handa hæfdan, unfulworhte lætað and mid hwatum hyrsumnesse fet þæs
beodendan stefne mid weorce gefolgiað, and swilce on are berhthwile seo
foresæde þæs lareowes hæs and þa fulfremedan þæs
lærincmannes weorc mid Godes eges cafscipe gemænelice butu þa þing
beoð gefyllede.
 5.20.8. On swylcum wunað seo lufu þæs færeldes to ecum
life, forði þonne hi þæne ancsuman weg geceosað, be þæm se
hælend cwyð: Ancsum and neara is se weg, þe to life læt, þæt is,
þæt he be his agenum dome ne libbe, ne he agenum lustum ne hyrsumige, ac
be fremedum dome and hæse donde sy, on mynstre wunigende, þæt abbod his
wealde and tæce, a gewilnige.
 5.20.14. Buton tweon, þa þe þilice beoð, hi
geefenlæcað þone cwide, þe drihten be him sylfum þus cwæþ: Ne
com ic toþi, þæt ic minne agenne willan worhte, ac þæs, þe me
hider sænde.
 5.20.17. Ðeos sylfe hyrsumnes bið Gode antfenge and mannum
lufteme, gif þæt gebodene bið gefremed unforhtlice and unsleaclice and
unasolcenlice and butan ceorunge and butan nellendes andsware; seo hyrsumnes to
soðe, þe bið þæm ealdrum gegearwod, heo bið Gode gedon; he
soðlice sylf þus cwæþ: Se þe eow gehyrð, he gehyrð me.
 5.20.22. And mid godum mode and glædum geþance þa
underþeoddan leorneras heora ealdrum hyran sceolan, forði butan tweon
þæne glædan hyran God lufað and þone unrotan hataþ.
 5.20.25. Witodlice, þeah hwylc leorninccniht his ealdres gebodu
mid weorce gefremme, gif he hit mid muðe beceorað oþþe mid mode
besargað, ne bið hit þeah Gode andfenge, þe ælces mannes heortan
þurhsyhð, ac for swylcere dæde he nane mede æt Gode ne onfehð, ac
gyt ma on ecum wite mid þam murcnerum, þe Gode mishyrdon, bið geset,
butan he mid fulre dædbote his ungeþanc gebete.
 6.21.8. BE SWIGAN.
 6.21.9. Utan don swa swa se witega myngað, þus cweðende: Ic
cwæþ, þæt ic beheolde mine wegas, þæt ic ne gylte þurh mine
tungan; ic gesette minum muþe heordnesse; ic adumbade and an godum clypungum
gestilde.
 6.21.12. Mid þissum wordum se halga witega gesweotulað,
þæt we sceolan idelra worda for synna wite geswigian: þonne he for
swigan mægene foroft godra clypunge geswac, eornostlice mon sceal idelra
worda geswican.
 6.21.16. Þeah fulfremedum leornerum for swigean hefignesse
seldhwænne leaf geseald sie to sprecenne ymbe halige spræca and ymbe
þære saule getimbrunge, forði hit þus awriten is on halgum bocum: On
mænigfealdre spræce ne bið syn forbogen; and eft is awriten: Deað and
lif on þære tungan handa.
 6.21.21. Soþlice þæm lareowe gedafenað, þæt he sprece
and tæce, þam leornere gerist, þæt he swigie and gehyre.
 6.21.22. Forþi þonne gif hwæt to ahsienne sy fram þam
ealdre, þæt sy geahsod mid ealre eaðmodnesse and underþeodnesse willa
and micelre arweorðnesse.
 6.22.3. Ne he on ðam furþor ne sprece, þonne hit framige;
gegafspræce and idele word and þa word, þe leahter astyrien, ecum loce
on eallum stowum we geneoþeriað and forbeodaþ, and to swylcere spræce
nan leornere his muð næfre mid minre leafe ne ontyne.
 7.22.9. BE EAÐMODNESSE.
 7.22.10. Godcund gewrit us to eaðmodnesse myngað þus
clypiende: ælc þe hine anhefð, he bið geneoþerad, and ælc þe
hine mid eaðmodnesse geneoþerað, he bið mid weorðmynte onhafen.
 7.22.13. Þurh þas clypunge is gesweotolad, þæt ælc
upahafednes asprincð of modignesse cynrene; wið þone unþeaw hine
bewarode se witega, þus cweþende: Drihten, nis min heorte onhafen, ne mine
eagan upabrodene, ne ic ne ferde on mærðum, ne wundorlice mid getote ne
bode.
 7.22.17. Ac hwæt þonne, gif ic eaðmodlice me sylfne ne
understode, ac min mod on modignesse anhofe?
 7.22.19. Agyld þu me, drihten, mid biternesse lean, swa swa modor
deþ hyre bearne, þonne hio hit fram hire breosta gesoce weneþ.
 7.23.1. Forði þonne gif we þone hrof þære healican
eaðmodnesse getillan willað and to ðære heofonlican anhefednesse, þe
mid þises andweardes lifes eaðmodnesse bið gestigen, caflice cuman
þencað, seo hlædder is urum dædum to arærenne, þe Jacobe on
swefne wearð anywed, þurh ða him wæron gesweotolade ægðer ge
upstigende englas ge niþerstigende.
 7.23.6. Nis butan tweon to understandenne se upstige and se
niþerstige on nane oþere wisan, butan þæt heofona rices upstige mid
eadmodnesse geearnod bið and mid ofermettum forwyrht.
 7.23.9. Seo arærede hlædder tacnað ure lif on ðisse
weorulde, ðæt bið mid eaðmodre heortan þurh drihten aræred to
heofonum; þære hlædre sidan tacniað lichoman and saule; on ðæm
twam sidum, þæt is on saule and on lichoman, missenlice stæpas
eaðmodnesse and þeawfæstnesse sio godcunde gelaðung to ðæm
upstige gefæstnode.
 7.23.16. BE ÐAM TWELF STÆPUM EALRE EAÐMODNESSE.
 7.23.17. Ðære forman eaðmodnysse stæpe is, þæt gehwa
Godes ege hæbbe and ætforan his eagena gesyhðe singallice sette and ne
sy ofergyttol, ac a gemyndig ealra þara þinga, þe ure drihten bebead.
 7.24.2. Sy he eac gemyndig, hu ða for hiora synnum on helle
behreosað, þe his beboda forseoð, eac swylce wealce a on his mode embe
þæt ece lif, þe God gegearwod hæfð eallum þæm, þe hine
andrædað.
 7.24.6. And þus smeagende gehealde he on ælcne timan fram his
synnum and leahtrum, ægþer ge geþohta, ge spræce, ge gesyhþe, and
fram eallum yfelum dædum mid ofste his agene lustas and his flæsces
gewilnunga gewanige; wite manna gehwylc, þæt he bið a gesewen fram
drihtne of heofonum on godcundre gesyhþe and on ælcne timan.
 7.24.11. On ælcere stowe his dæda beoð gesewene fram
godcundre gesyhþe and on ælcne timan fram englum gebodode; þæt God on
urum geþohtum andwearde is, se witega gesweotelað þus cweþende: God
asmeað ægðer ge manna heortan ge æddran; eft he cweð: God cann
manna geþohtas; eft he cwyð: Drihten, þu angete mine geþohtas feorrene,
and: Mannes geþanc ge geandet.
 7.24.17. Toþi þæt he carful sy ymbe his þweoran
geþohtas, simle se nytwyrða broðor þus mid his heortan clypige: þonne
ic beo unwemmed beforan Gode, gif ic me gehealde fram minre unrihtwisnesse.
 7.24.21. Ure agen willa us is forboden, þonne halig gewrit þus
clypaþ: Gecyr þu fram þinum lustum; eft on gebede we halsiað urne
drihten, þæt his willa on us gewunige.
 7.25.1. Eornostlice we synt gelærede be geweorhtan, þæt we
be agenum willan ne wyrcen, þonne we þæt bewarniað, þæt halig
gewrit, þe þus clypað: Sume wegas syndan, þe mannum syn rihte
geþuhte, þara ænde þeah besencð on helle grunde.
 7.25.5. We us eft andrædað þurh þæt halige gewrit, þe
þus clypað: Hy synt gewemmede and andsæte gewordene on heora agenum
lustum.
 7.25.8. Wite we eac to soðe, þæt drihten a bið andweard on
urum flæslicum lustum and him ures anginnes nan ðing digle ne bið;
ðæt gesweotelað se witega, þus to Gode clypiende: Beforan þe is,
drihten, eall min gewilnung.
 7.25.11. Be þam halig gewrit monað, þus cweþende: Ne far
ðu æfter þinum lustum.
 7.25.13. Eornostlice, nu Godes gesyhða behealdað ægðer ge
gode ge yfele, and drihten of heofonum symle behylt ofer manna bearn, þæt
he geseo hwæþer heora ænig andgyttol sy and God secende, and nu fram
þam englum us betæhtum ure weorc dæges and nihtes drihtne, urum
scyppendum, beoð gebodude, us is miclom to warnienne, leofe gebroþra, swa
hit on þam salmum awriten is, þylæs þe God on ænigne timan us geseo
bugende to yfele and to nahte gehweorfan, and us þeah on þisne timan arige,
forðan þe he milde is and geanbidað, þæt we to beteran gecyrren,
þæt he us eft ne afyrre on þam toweardum, þus cweðende: þis ge
dydon, and ic swigode.
 7.26.3. BE ÐAM OÐRAN EADMODNESSE STÆPE.
 7.26.4. Oðer eadmodnesse stæpe is, þæt hwa his agenne
willan ne lufige, ne his agenum lustum ne fylige, ac mid dædum ures drihtnes
stefne geefenlæce, þe þus be him sylfum cwyð: Ne com ic toþy,
þæt ic minne willan worhte, ac þæs þe me hider asænde, þæt
is mines heofonlican fæder.
 7.26.8. And eft is gecweden: Lust hæfð wite and nead
wuldorbeah gegearwað, þæt is þæt hwa hine sylfne to Gode nyde and
his agene lustas aweorpe.
 7.26.11. BE ÐAM ÐRIDDAN EADMODNESSE STÆPE.
 7.26.12. Ðridde eaðmodnesse stæpe is, þæt gehwylc for
Godes lufan hine sylfne mid ealre eaðmodnesse his ealdrum underþeode, urne
drihten geefenlæcende, be him se apostol þus cwið: He wearð gehyrsum
toþi, þæt he willes deað þrowade.
 7.26.16. BE ÐAM FEORÐAN EADMODNESSE STÆPE.
 7.26.17. Feorða stæpe eaðmodnesse is, gif he on þære
sylfan hyrsumnesse þolemod bið on heardum and on wiþerweardum þingum
and on gehwylcum teonrædennum geþyld lufige and ne awacige, na ne his
staþel ne lætende fram Gode ne buge.
 7.27.2. Be þissum halig gewrit þus myngað: Se ðe
þurhwunað oþ ende, he bið gehealden; eft is gecweden on haligum
gewrite: Si gestrangod þin heorte and forþyldiga þinne drihten, þæt
is, þola eall, þæt God be þe geþafað.
 7.27.6. And eft is onywed, þæt þa getreowfullan for Godes
ege ealle lifes wiðerweardnesse forþyldigian scylun, be hiora
þolemodnesse is þus awriten: For þe, drihten, we synd ealne dæg to
deaþe gewæhte; we synt to deaþe getealde swa swa sceap to gesnide.
 7.27.10. Hie þeah orsorge be þam tohopan þæs godcundan
edleanes, þus æfterfylgendlice mid blisse clypiað: We oferswiðredon on
þysum eallum þurh þone þe us lufode, þæt is drihten; eft be
þære ylecan þolemodnesse on halegum gewritum is þus gecweden: Drihten,
þu fandodest ure; þu ameredest us on fyres fandunge, swa swa seolfor on
fyre amered bið; ðu us belæddest on grin, þu gesettest gedrefednessa
on urum bæcum.
 7.27.17. Eft þæt ilce halige gewrit forðon geswutelað,
þæt we under ealdra gymene beon scylen, þus cweðende: þu settest men
ofer ure heafda, þæt is ealdras, þe us gewyldon.
 7.27.20. Ge eac þurh Godes gebod earfeþa and teonrædena mid
geþylde forberað, þæs halgan godspelles cwide gefyllende, þe þus
cleopað: þonne þu geslegen sie on an gewenge, wænd þæt oðer to;
ðam þe þine tunecan þe benæme, læt þinne wæfels to; geneadod
to anre mile gange, gang willes twa.
 7.28.3. Ðæt is on andgite: Se went oþer hleor to sleandum,
se þe god deþ þæm, þe him yfeles uþe, se þe bletsað þæne,
þe hine wyrigde, he læt þa hacelan to þæm, þe hine tunecan
benæmbe, se gæþ sylfwilles twa mila, to anre geneadod, þonne he nið
oferswiðed fram þam yfelan, he gewænt þane yfelan to gode.
 7.28.8. Se þe þyllic bið, butan tweon he deð, swa swa
Paulus cwæþ, þæt is, geþyldelice lease gebroðru forbyrð and
eahtnesse for rihtwisnesse þolað and þa bletsað, þe hine wyrigdon.
 7.28.11. BE ÐAM FIFTAN EAÐMODNESSE STÆPE.
 7.28.12. Se fifta stæpe eaðmodnesse is, gif he þurh
eaðmodre andetnesse his abbode ne diglað ealle þa geðohtas, þe his
heortan cumende and þa yfelu, þe on diglan fram him þurhtogene synd.
 7.28.15. Be þam us halig gewrit myngað, þus cweþende:
Onwreoh drihtne þinne weg, þæt is þine dæde, and hyht on hine; and
eft hit cwið: Andettað drihtne, forþan þe he is god, forþan þe his
mildheortnes is on ecnesse.
 7.28.18. And eft cwið se witega: Minne gylt ic gecydde þe and
mine unrihtwisnesse ic ne bediglode; ic gecwæð, ic bodige ongean me mine
unrihtwisnesse drihtne, and þu forgeafe þa arleasnesse minre heortan.
 7.29.1. BE ÐAM SYXTAN EAÐMODNESSE STÆPE.
 7.29.2. Se syxta stæpe eadmodnesse is, gif munuc eaðhylde
bið and geþæf, þeah hine man wacne and unweorðne talige and an
uteweardum forlæte and to uteweardum medemige.
 7.29.4. On eallum betæhtum notum hine sylfne mid his mode wacne
wyrhtan talige and unweorðne and þus mittan witegan clypige: To nahte ic
wæs gehworfen, and ic hit nyste; ic eom geworden swilce nyten mid þe, and
ic þeah simle mid þe.
 7.29.9. BE ÐAM SEOFOÐAN EAÐMODNESSE STÆPE.
 7.29.10. Se seofeða stæpe eaðmodnesse is, gif munuc hine
sylfne yttran and unweorðran talað þonne ænigne oþerne; he hine
sylfne geeaðmede and þus mid þam witegan cwede: Ic soðlice eom wyrm and
no man, manna hosp and folces æwyrp.
 7.29.14. Anhafen ic wæs, genyþerod and gescend; and eft: God
me is, þæt þu me genyþeradest, þæt ic leornige þine bebode.
 7.29.16. BE ÐAM EHTEÐAN EAÐMODNESSE STÆPE.
 7.29.17. Se eahteoða stæpe eaðmodnesse is, gif se munuc nan
þing ne deþ, butan þæt se gemæna mynstres regol tæcð, oþþe
þæt þa bysena heahþungenra lærað.
 7.30.1. BE ÐAM NIGEÐAN EAÐMODNESSE STÆPE.
 7.30.2. Se nygeða stæpe eaðmodnesse is, gif munuc his tungan
fram spræce forhæfð and swigean healdende ne sprece, oð þæt he
geahsod sy, be þam halig gewrit þus gesweotolað: On mænigfealdre
spræce ne bið syn forbogen, and se ofersprecola wer ne þyhð ofer
eorðan.
 7.30.7. BE ÐAM TEOÐAN EAÐMODNESSE STÆPE.
 7.30.8. Se teoða eaðmodnesse stæpe is, gif se munuc ne bið
galsmære and eaðe and hræd on hlehtre, forþy hit is awriten: Se
stunta on lehtre his stefne geuferað.
 7.30.11. BE ÐAM ENDLYFTAN EADMODNESSE STÆPE.
 7.30.12. Se endlyfta eadmodnesse stæpe is, þænne se munuc
spræce, liþelice butan hlehtre and eaðmodlice mid gestæþþignesse
feawa word and gesceadwise clypige, and he ne sy oferhlyde on stefne, swa hit
awriten is: Se þe wita is, mid feaum wordum geswytelað.
 7.31.1. BE ÐAM TWELFTAN EADMODNESSE STÆPE.
 7.31.2. Se twelfta stæpe eaðmodnesse is, gif munuc inne on his
heortan eaðmod bið and na þæt an, ac eac swylce utene mid his lichoman
eaðmodnesse eallum þam, þe him onlociað, simle gebycnige, þæt sy
æghwær, ge on weorce, ge on gebedhuse, ge innan mynstre, ge on
wyrtgearde, ge on fare, ge on æcere and swa hwær swa he sy sittende,
standende, oðþe gangende, onhnigenum heafde simle his gesyhða aduna on
eorðan besette.
 7.31.9. And hine sylfne on ælcne timan scyldigne for his synnum
talige, swylce he þænne geo to þam egefullan Godes dome geandweardod
beon scyle.
 7.31.11. Cweþe a mid his geþance, þæt se manfulla besettum
eagum on eorðan gecwæþ, þonne þæt halige godspel hereð be
þam, þe he hine sylfne scyldigne and forwyrhtne gecneow and þus
geomriende clypude: Drihten, ne eom ic wyrðe, ic synfulla, þæt ic mine
eagan to heofenum ahebbe.
 7.31.16. Uton eft þus cweðan mid þam witegan: Ic eom gebiged
æghwær and genyþerad.
 7.31.18. Eornostlice, siððan se munuc ealle þisse
eaðmodnesse stæpas gestihþ, he cymð sona to þære soðan Godes
lufe, þurh þa lufe he bið ascyred fram hellewites ogan; þurh þa lufe
he beginð to healdenne swylce gecyndelice and gewunlice, þe he ær butan
miclan ege healdan ne mihte; he gehylt þa gewunlican god haligre drohtnunge,
na for hellewites ege, ac for Godes lufe anre and haligra mægena luste.
 7.32.4. Ða drihten on sumne timan þurh haligne gast
gesweotelað on his wyrhtan, þe clæne is fram leahtrum and synnum.
 8.32.8. BE GODCUNDUM ÐENUNGUM ON NIHTLICUM TIDUM.
 8.32.10. On wintres timan, þæt is fram þan anginne þæs
monðes, þe is nouember gehaten, oþ eastran, æfter gesceades
foresceawunge, on þære eahteþan tide þære nihte is to arisenne,
þæt þa munecas hwæthwara furþor restan þonne healfe niht,
þæt seo dæges þigen tofered sy on þære nihtelicam reste and seo
hæte þære þigene oferslegen and se maga gelyht, þæt he þe
eað his wæccean healdan mæge.
 8.32.16. Ðæt þære nihte to lafe sie æfter þam
uhtsange, þæt se genotod mid sealmsange and mid leornunge gastlicra
cræfta buton slæpe.
 8.32.19. From eastron oð ða foresædan kalendas nouembris sy
se ærest þæs uhtsanges swa gemetegad, þæt lytel fæc gehealden
sy betwyh þæm uhtsange and þæm dægredsange, þæt gehwa to
gedreoge on þæm lytlum fæce gan mæge, and þærrihte
upasprungenum dægriman dægredsang sy begunnen.
 8.33.1. Se tidsang is swa to beginnenne on ælcne timan, ge on
wintra ge on sumera.
 9.33.5. HU FELA SEALMA ON NIHTLICUM TIDUM TO SINGENGE SYNT.
 9.33.7. On wintres timan is se uhtsang þus to beginnenne; cweþe
ærest þis fers: <foreign>Deus in adiutorium meum intende</foreign>; þonne syððan
þriwa: <foreign>Domine labia mea aperies</foreign>; þonne æfter þisan þone sealm:
<foreign>Domine quid multiplicati sunt</foreign>; þonne inuitatorium mid þæm sealme:
<foreign>Venite exultemus domino</foreign>; æfter þysum is ymen to singenne, þe to
þære tide belimpð; æfter þæm syx sealmas mid þrim antefenum.
 9.33.13. Þon geendedum sylle se abbod bletsunge; and man þreo
rædinga ræde and þry ræpsas, and ealle þa gebroþra þa hwile
sittan.
 9.33.15. Æt þam þriddan repse singe se sangere <foreign>Gloria
patri</foreign> and þa gebroðro ealle arisen to arweorðnesse þære halgan
þrynesse.
 9.33.17. Æt þam uhtsange ræde man þære godcundan lare
bec, ægðer ge of þære ealdan cyðnesse ge of þære niwan, and
eac swa þa haligan trahtas fram namcuþum fæderum and rihtgelyfedum
geworhte synt.
 9.33.21. Æfter þam þrim rædingum and þrim ræpsum
æfterfyligan oþre syx sealmas and þa syn gesungene mid <foreign>Alleluia</foreign>;
æfter þam fylige capitel of þære apostola lare gemyndelice butan bec
gesæd and æfter þam fers and syðþan halsunge ben, þæt is
<foreign>Kyrieleison</foreign>, and þus sy geendad se nihtlica uhtsang.
 10.34.5. HU ON SUMERA SEO NIHTLICE TID TO HEALDENNE SY.
 10.34.7. From eastron oþ kalendas nouembris sy æt uhtsange
gehealden se ylca gewuna, þe we her beforan gecwædan and seo ylece
mycelnes sealmsanges, butan þam anum þæt man rædinge ne þearf
rædan on nanre bec for þan scortan nihton, þe on sumera beoð, ac for
þan þrim rædingum sy an ænlypig rædincg geræd of þære
ealdan cyþnesse gemyndelice butan bec, and an swyþe scort ræps
æfterfylige.
 10.34.13. Elles ælc oþer þing butan þysum sy gehealden on
sumera, þæs þe mon on wintra hylt, þæt sy swa þæt næfre
læs sealma ne sy gesungen æt uhtsange þonne twelf, butan <foreign>Domine quid
multiplicati sunt</foreign> and <foreign>Uenite exultemus Domino</foreign>.
 11.35.2. HU ON SUNNANNIHTUM NIHTLIC WÆCCE TO HEALDENNE SY.
 11.35.4. On sunnandæge mon sceal hraðor arisan to uhtsange.
 11.35.5. On þam uhtsange mon sceal healdan þæt ylce gemet,
þe we herbufan gecwædon, þæt is be twelf sealmum; singe man ærest
six sealmas and þonne on ende fers; æfter þam, him eallum endebyrdlice
sittendum, ræde man feower rædinga mid feower ræpsum.
 11.35.9. Æt þam feorðan ræpse, þonne me <foreign>Gloria patri</foreign>
singe, arisen hi mid arwyrðnesse, and singan oþre syx sealmas mid þrim
antefenum and fers æfter þam, and æfterfyligan oþre feower rædinga
mid feower ræpsum þære ylecan endebyrdnesse, þe we bufan cwædan,
æfter þæm þry canticas of witigena bocum swylce se abbod gesette, and
þa syn mid alleluian begunnene.
 11.35.15. Æfter þam fers and gesealdre bletsunge fram þam
abbode, syn gerædde oþre feower rædinga of þære niwan cyþnesse
þære ylecan endebyrdnesse, þe we bufan cwædon.
 11.35.18. Æfter þæm glorian þæs feorþan repses
beginne se abbod þæne lofsang <foreign>Te deum laudamus</foreign>; þam geendedum, ræde
se abbod godspel mid arwyrðnesse and mid godcundum ege, him eallum
standendum; æt þæs godspelles endunge andswarien ealle <foreign>Amen</foreign>, æfter
ðam beginne se abbod: <foreign>Te decet laus</foreign>, and geendadre bletsunge sy
dægeredsang begunnen.
 11.36.1. Seo endebyrdnes sunnandaga uhtsanges sy gelice gehealden
on ælcne timan, ge on wintra ge on sumera, butan hit færlice swa gelimpe,
þæt man lator arise, þonne hit gebyrige, and man bedæle repsas and
rædinga gescyrte, þæt la ne geweorðe, þæt þyllic gymelest
gelimpe.
 11.36.5. Sy georne bewarnod, þæt hit na ne gesæle; ðæt
gif hit gelimpe, dædbete se Gode on his gebedhuse, þe hit þurh his
gymeleste gelamp.
 12.36.9. HU DÆGREDSANGAS ON FREOLSTIDUM TO HEALDENNE SYN.
 12.36.11. On þæm dægredsangum on sunnandæge ærest mon
sceal singan þone syxandsyxtigeþan sealm, þæt is <foreign>Deus misereatur
nostri</foreign>.
 12.36.13. Æfter þam man sceal mid allelugeam þone
fiftigeþan sealm beginnan, þæt is <foreign>Miserere mei deus</foreign>; æfter þon
þone hundteontigeðan and þone seofonteoþan, þæt is <foreign>Confitemini
domino</foreign>, siðþan þane twaandsyxtigeþan, þæt is <foreign>Deus, deus meus, ad
te de luce</foreign>.
 12.36.17. Æfter þisum þone bletsingsealm, þæt is
<foreign>Benedicite</foreign>, æfter þon þone lofsealm, þæt is <foreign>Laudate dominum de
celis</foreign>; æfter þysum sy gecweden an ræding of apocalipsin gemyndelice
butan bec, æfter þam reps, ymen, fers and lofsang of þam godspelle,
þæt is <foreign>Benedictus dominus deus Israhel</foreign>, and halsung, þæt is
<foreign>Kyrieleison, Pater noster</foreign> and collectan, and swa bið gefylled.
 13.37.4. HU HIE ON WEORCDAGUM TO HEALDENNE SYN.
 13.37.5. On weorcdagum dægredsanges weorðung is þus to
healdenne, þæt is þæt se syxandsyxtigeþa sealm, þæt is <foreign>Deus
misereatur nostri</foreign>, sy gecweden butan antefene, and he sy on swege gelencged
hwæthwara ealswa on sunnandæge, þæt eal se hired sy gegaderad æt
þam anginne þæs fiftigeðan sealmes, þe is mid antefene to beginnene,
þæt is <foreign>Miserere mei deus</foreign>.
 13.37.11. Æfter þisum oþre twegen sealmas æfter
gewunelicum þeawe, þæt is ðy oþran dæge se fifta sealm and se
fifandþrittigeða, þæt is <foreign>Uerba mea and Dixit iniustus</foreign>; ðy
þriddan dæge se twaandfeowertigeða sealm and syxandfiftigeþa, þæt
is <foreign>Judica me deus and Miserere mei deus, miserere mei</foreign>; ðy feorþam dæge
se þreoandsyxtigeða and se feowerandsyxtigeþa, þæt is <foreign>Exaudi deus
orationem meam cum tribulor and Te decet ymnus deus</foreign>.
 13.37.18. Þy fiftan dæge se seofan and hundeahtatigeþa and
se nigan and hundeahtatigeða, þæt is <foreign>Domine deus salutis mee and Domine
refugium</foreign>; ðy syxtan dæge se fif and hundseofontigeþa and se an and
hundnigonteoða, þæt is <foreign>Notus in Judea deus and Bonum est confiteri
domino</foreign>.
 13.37.23. Þy sætresdæge se hundteontigeþa and twa and
feowertigeþa, þæt is <foreign>Domine exaudi orationem meam auribus percipe</foreign> and
cantic deuteronomio, þæt is <foreign>Adtende celum</foreign>, se sy todæled on twegen
glorian.
 13.38.3. Elles oþrum dagum on ðære wucan sy cantic gesungen,
þæt is lofsang, þe to þam dæge belimpð, ealswa hit romana eclesia
hylt, þæt is on monandæge <foreign>Confitebor</foreign>, on tiwesdæg <foreign>Ego dixi</foreign>, on
wodnesdæg <foreign>Exultauit</foreign>, on þunresdæg <foreign>Cantemus</foreign>, on frigedæg <foreign>Domine
audiui</foreign>, on sætresdæg <foreign>Adtende celum</foreign>.
 13.38.8. Æfter þam ælce dæge þone lofsealm, þæt
is <foreign>Laudate dominum de celis</foreign>, and syðþan an ræding of þære
apostola lare gemyndelice butan bec gecweden, and syþþan ræps, imen,
fers, cantic of þam godspelle, þæt is <foreign>Benedictus</foreign>, and halsung; and swa
bið gefylled.
 13.38.14. Ne sy nateþæshwon geendod naðer ne dægredsang
ne æfensang butan þam drihtlican gebede, þæt is <foreign>Pater noster</foreign>, ac se
ealdor hluddre stefne eallum gehyrendum þæt gebed eal singe, þæt
gehwa hine sylfne becnawe, gif he ænig þing ungeþwærlices and
swicollices on his geþance rixade, and hine sylfne geclænsige fram
ælcre hatunge leahtre, þurh þæt þe he on þam gebede gehyrð:
<foreign>Dimitte nobis debita nostra, sicut et nos dimittimus debitoribus nostris</foreign>,
þæt is on ure geþeode: Drihten forgif us ure synna, swa swa we
forgifað þam, þe wið us gyltað.
 13.38.23. At ælcan oþran tidsange se ende an sy hlude geclypod
fram þam sacerde, þæt fram eallum sy geandswarad: <foreign>Sed libera nos a
malo</foreign>.
 14.39.2. HU ON FREOLSDAGUM SEO NIHTLICE WÆCCE TO HEALDENNE SY.
 14.39.4. On Godes halgena freolstidum and on eallum freolstidum,
þe on geares ymbryne gelimpað, eal þenung is to donne on þæt ylece
gemet and þære ylecan endebyrdnesse, þe man on sunnandæge deþ,
butan þam anum, þæt sealmas and antefenas and ræpsas and rædinga
syn gesungene, þe to þam freolsdæge belimpað, elles on oþrum
þingum sy gehealden þæt ylece gemet, þe man on sunnandæge hylt.
 15.39.12. ON HWYLCUM TIDUM ALLELUIA SCEOLE BEON SUNGEN.
 15.39.14. Fram eastron oð pentecosten sy alleluia butan
todælednesse gecweden, ægðer ge on sealmum ge on ræpsum.
 15.39.15. Fram pentecosten oþ lenctenes anginne ælce niht
æt uhtsange sy alleluia gecweden mid þam syx æftrum sealmum; ælce
sunnanniht butan lenctene þa canticas and dægredsang, primsang,
undernsang, middægsang, nonsang mid alleluian syn gesungene, and se
æfensancg mid antefene sy gecweden.
 15.39.20. Ræpsas ne syn næfre gesungene mid alleluian, butan
fram eastran oþ pentecosten.
 16.40.2. HU ÐA GODCUNDAN WEORC ON DÆGE SCEOLON BEON GEDONNE.
 16.40.4. Uton don swa se witega cwæþ: Seofonsiðum on dæg
ic þe, drihten, herede and þin lof sæde.
 16.40.5. Ðæt seofonfealde getæl bið þus þurh us
gefylled, gif dægredsang, primsang, undernsang, middægsang, nonsang,
æfensang, nihtsang bið gefylled þurh ures þeowdomes þenunge.
 16.40.8. Be þam tidum cwæð se witega: Seofonsiþum on
dæg ic drihten þe herede; soþes se yleca witega be þam uthwæccum
þus cwæþ: To middre nihte ic aras, drihten, þe to andettenne.
 16.40.11. Eornostlice on þysum tidum we herien urne scyppend be
þam domum his rihtwisnesse, þæt is on dægred, on prim, on undern, on
middæg, on non, on æfen, on nihtsange; and on niht arisan and drihtne
geandettan.
 17.40.17. HU FELA SEALMA ÐURH ÐA SYLFAN TIDA SCEOLON BEON
GECWEDENE.
 17.40.19. Nu geo we habbað gefadod þa endebyrdnesse þæs
sealmsanges, þe to uhtsange oþþe dægredsange gebyreð; uton nu
behawian be þam oþrum tidum.
 17.40.21. To primsange syn þry sealmas gecwedene, ælc on
sundron and nan under anum gloria; ær man þa sealmas beginne, sy ymen
gesungen, þe to þære tide belimpe, æfter þam ferse: <foreign>Deus in
adiutorium meum intende</foreign>.
 17.41.1. Æfter geendunge þara þreora sealma sie an capitul
gecweden and fers and kyrrieleison, and þa beon mid gebedum geendode.
 17.41.3. On undern and on middæg and on non þæt ilece gebed
þære ylecan endebyrdnesse sy geweorðod, þæt is mid ferse and mid
imene þæra sylfra tida mid þrim sealmum, mid rædinge and ferse and
kyrrieleyson, and swa mid gebede beon geendode.
 17.41.7. Gif hit mycel geferæden is, syn hy mid antefene
gesungene, gif seo geferæden lytel is, syn hy forðrihte butan sone
gesungene.
 17.41.9. Þæs æfensanges lof sy mid feower sealmum geendod
mid heora antephanum, æfter þam sealmum sy anes capitules ræding
gecweden, and siðþan reps, ymen, fers, lofsang of ðam godspelle, þæt
is <foreign>Magnificat</foreign>, halsung, þæt is <foreign>Kyrrieleison</foreign> and drihtenlic gebed,
þæt is <foreign>Pater noster</foreign>, and sy swa mid gebede geendad.
 17.41.14. Nihtsang sy mid þrim sealmum geendod; ða sealmas syn
gesungene forðrihte butan antefene; æfter þam ymen, þe to þære
tide belimpe, anes capitules ræding, fers, kyrrieleison, and sy swa mid
gebede geendod.
 18.41.19. HWYLCERE ENDEBYRDNESSE ÐA SEALMAS TO CWEÐENE SYN.
 18.41.21. Syn simle þa dæglican tida on fruman begunnene mid
ferse: <foreign>Deus in adiutorium meum intende</foreign>, and mid: <foreign>Gloria patri</foreign>, and æfter
þam ymen, þe to þære tide belimpe.
 18.41.23. Æfter þam feower capitulas, þæt is feower
todala angin þæs hundteontigeðan and eahtateoðan sealmas, þæt is
<foreign>Beati inmaculati</foreign> oð <foreign>legem pone</foreign>.
 18.42.3. On þam oðrum tidum, þæt is on undern and on
middæg ond on non þry capitulas syn gesungene of ðam foresædan
sealme, þæt is on undern fram <foreign>legem pone</foreign> oþ <foreign>portio mea</foreign>, fram <foreign>portio
mea</foreign> oð <foreign>defecit</foreign>, fram <foreign>defecit</foreign> oð <foreign>lucerna</foreign>.
 18.42.7. On monandæge to primsange syn gesungene þry sealmas,
þæt is se forma and se oþer and se syxta, þæt is <foreign>Beatus uir, Quare
fremuerunt gentes and Domine, ne in furore tuo</foreign>, and swa oþrum dagum on
þære wucan syn forðon þry sealmas gesungen oð þone nigonteoðan
sealm, swa þonne, þæt se nigeða sealm and se seofonteoða syn
todæled on twegen glorian, þæt is <foreign>Confitebor and Diligam te</foreign>.
 18.42.14. And swa syn gefadod, þæt se uhtsang sy begunnen on
sunnannihtum fram ðam twentigeðan sealme, þæt is <foreign>Domine, in uirtute
tua</foreign>.
 18.42.17. On monandæge to undernsange and to middægsange and
to nonsange syn to ælcan þry capitulas gesungene of þam nigan capitulum,
þe to lafe synt of þam hundteontigeðan and eahtateoðan sealme.
 18.42.20. Sy þonne þus geendod se hundteontigeþa and se
eahtateoða sealm on twam dagum, þæt is on sunnandæge and on
monandæge, on tiwesdæge on undern and on middæg and on non syn ðry
sealmas to ælcan þæra gesungene of þisum nigum sealmum, þæt is
fram ðam hundteontigeðan and nigonteoðan sealme oþ þone
hundteontigeðan and þone seofon and twentigeðan.
 18.42.26. Ða sylfan sealmas syn dæghwamlice geedlæhte ofer
ealle wucan gynd þa sylfan tida oð þone sunnandæg; ymenas and capitula
rædinga and fers and halsunga syn anum gemete gehealdene eallum dagum, be
þam þe we ær cwædon, and swa symle eft beginne on þone sunnandæg
fram þam hundteontigeþan and þan eahtateoðan sealme, þæt is <foreign>Beati
inmaculati</foreign>.
 18.43.7. Se æfensang sy dæghwamlice gehendod mid feower
sealma dreame.
 18.43.8. Þa sealmas beginnen fram ðam hundteontigeðan and
þam nigeðan; oð þene hundteontigeþan and þane seofan and
feowertigeðan, þæt is fram <foreign>Dixit dominus oð Laudate dominum de
celis</foreign>, butan þam, þe þær betweox ascyrede synt to oðrum tidsangum,
þæt is fram ðam hundteontigeþan and seofonteoðan oð þone
hundteontigeðan and seofon and twentigeðan, þæt is fram <foreign>Beati
inmaculati oþ Sepe expugnauerunt me</foreign>, and butan þam hundteontigeþan and
þreo and þritigeðan and þam hundteontigeþan and twa and
feowertigeþan, þæt is <foreign>Ecce nunc and Domine exaudi</foreign>, elles ealle þa
oþre syn to ðan æfendreame gesungene.
 18.43.18. Forðam þe þæs sealmgetæles is elles to lyt,
þa þry mæstan sealmas sculon beon todælede on twegen glorian,
þæt is se hundteontigeða and se eahta and þrittigeþa and se
hundteontigeða and se þreo and feowertigeða and se hundteontigeða and
se feower and feowertigeþa, þæt is <foreign>Domine probasti me, and Benedictus,
and Exaltabo te domine</foreign>.
 18.43.24. Se hundteontigeða and se syxteoða, for þan þe hy
lytel is, he sceal beon geþeod þam hundteontigeðan and þam fifteoðan
and þa twegen to anum sealme gesungen.
 18.44.1. To eacan þære endebyrdnesse þara sealma þæs
æfensanges syn oðre þing gefyllede, swa ic bufan gewissode, þæt is
rædinga, ræpsas, ymen, fers and canticas, þæt is <foreign>Magnificat</foreign>.
 18.44.5. To nihtsange mon sceal þa sylfan sealmas ælce niht
geedlæcan, þæt is þone feorðan and þone hundnigontigeðan and
þone hundteontigeðan and þreo and ðritigeþan, þæt is <foreign>Cum
inuocarum te, Qui habitat, and Ecce nunc</foreign>.
 18.44.9. Þus gefadodre endebyrdnesse þæs dæglican
sealmsanges, ealle þa oðre sealmas, þe þær to lafe synt, syn gelice
todælede to þan seofon uhtsangum þære wucan, swa þæt þa
mæstan syn todælede on twegen glorian, and swa to ælcan uhtsange syn
twelf sealmas gesungene.
 18.44.13. We þæs healice myngiað, gif hwam þises
sealmsanges fadung and endebyrdnes mislicað, fadige he sel and endebyrde, gif
him swa þince.
 18.44.15. Swa þeah þæt he þæs gyme, þæt þa
hundteontigandfiftig þæs salteres sealmas syn on ælcer wucan ealle to
þæm tidsangum todælede and gesungene, forþi hit is ealles to sleac
munuca þeowdom heora hyrsumnesse, gif hie læsse singað on þære
wucan þonne þæne saltere ealne mid gewunelican cantican.
 18.44.20. We rædað, þæt þa ealdan fæderas on anum
dæge þæt stiðlice gefyldon, eala þær we asolcene and awacode on
are wucan gelæsten.
 19.45.2. BE SEALMSANGES ÐEAWFÆSTNESSE.
 19.45.3. Æghwar we gelyfað, þæt Godes andweardnes sy and
gesihð, and his eagan behealdað ægþer ge þa godan ge þa yfelan;
þeah swiþost we þæs butan ælcere tweonunge gelyfen, þonne we
æt Godes weorce wuniað.
 19.45.6. Forþy þonne syn we a gemyndige, þæs þe se
witiga þus cwæð: ðeowiað eoweran drihtne mid ege; and eft: Singað
wislice, and: On engla gesihðe ic singe ðe.
 19.45.9. Eornostlice uton besceawian, hu we wunien on Godes
gesyhþe and on his engla; and þonne swa standan æt þam sealmsange,
þæt ure mod geþwærige mid þæs muðes clypunge.
 20.45.14. BE GEBEDES ARWEORÐNESSE.
 20.45.15. Gif we mid rican mannan hwæt embe ure neode manian
willað, þæt we ne gedyrstlæcat butan mid micelre eaðmodnesse; micle
swyþor is to halsienne ealra gesceafta drihten mid ealre eaðmodnesse and
mid ealre underþeodnesse and modes hlutternesse.
 20.45.19. We na ne wenen þæt we no þurh ða
mænigfealdnesse ura gebeda syn gehyrede, ac mid ure heortan hlutternesse and
mid teara anbryrdnesse ure gebeda beoð andfenge.
 20.45.22. Forðy þonne þæt gebed sceal beon scort and
hlutter, butan hwa mid godcundre anbryrdnesse gemanod sy, þæt he his gebed
gelenge; an metincge þeah þæs geferes sy þæt gebed gescyrt, and
geworhtum beacne fram þam ealdre ealle endemes arisen.
 21.46.6. HWYLCE MYNSTRES TEOÐINGEALDRAS BEON SCEOLON.
 21.46.8. Gif seo geferræden to þam micel sy, syn gecorene of
ðam sylfum gebroðrum, þa ðe godes gewittes syn and haligre drohtnunge,
and syn gesette to teoðingealdrum, ða syn emhydige and cariende embe heora
ealdorscypas on eallum þingum æfter Godes bebodum and heora abbodes
hæse.
 21.46.12. Syn þa ealdras swylce gecorene, þæt se abbod his
bryðenna on hy todælan mæge; ne syn hy gecorene be nanre endebyrdnesse,
ac be lifes geearnunge and wisdomes lare.
 21.46.15. Gif heora hwylc þurh þæne truwan his ealdorscipes
færinga toðint and hine on modignesse onhefð, and he on þam leahtre
bið onfunden, sy him æne gestyred and eft and þriddan siðe; gif he
þonne swa ne bete and rihtlæce, he sy of ðam ealdorscype aworpen, and
oþer sy ongeset, ðe þæs wyrðe is.
 21.46.20. And þæt sylfe we settað and tæcað be þam
prafoste.
 22.47.2. BE MUNECA RESTE.
 22.47.3. Ænlypige munecas geond ænlypige bed restan.
 22.47.3. Hy bedreaf onfon æfter heora drohtnunge gemete and
æfter heora abbodes dyhte.
 22.47.5. Gif hit beon mæge, hy ealle on anum huse restan; gif
seo menigo to þam micel sy, þæt hy ne mægen, tynum and twentigum on
anum inne ætgædere restan mid heora ealdrum, þe embe hy carien.
 22.47.8. Leoht on ðæm selfum inne singallice ofer ealle niht
byrne oð leohtne mergen.
 22.47.9. Hy gewædode and begyrde resten and nane sex be heora
sidan næbben, þelæs þe hy on slæpe gewundade weorþan, ac
þæt hy symle gearowe syn, and geworhtum beacne hy butan elcunge arisende
caflice gehwylc oþerne forestæppe and to ðam Godes weorce efste þæt
þonne sy mid mycelre gestæþðignesse and gemetfæstnesse.
 22.47.15. Seo geogoð na getanglice ne licge, ac sio yld þa
geogoðe tolicge.
 22.47.16. To þam Godes weorce arisende, heora ælc oþerne
myngige, þæt þa slapule nane lade næbben.
 23.48.2. BE GYLTA BOTE.
 23.48.3. Gyf hwylc broðor ongyten bið toþunden, oþþe
ungehyrsum, oþþe modig, oðþe ceoriende, oþþe on ænigum þinge
wiðerweard wuniende þam halgum regule, and his yldrena geboda oferhogiend,
þes þyllica æfter Godes gebode sy dyhlice mid wordum tuwa oðþe
þriwa gemyngod.
 23.48.7. Gif he swa ne bete and hine sylfne ne gerihte, he sy
geþread openlice beforan eallum.
 23.48.9. Gif he þonne swa gyt hine selfne ne geriht, gif he ongyt
hu hefigtyme wite hit is, he amænsumenge underhnige; gif he þonne gyt
wiðerræde bið, he lichamlice wrace mid swingelle þolige.
 24.48.14. HWYLC GEMET ON ÐÆRE BOTE TO HEALDENNE SY.
 24.48.15. Æfter þæs gyltes gemete sceal beon gelengen
þære amansumunge gemet oðþe þære steore; stande þara gylta
gemetgung on þæs abbodes dome.
 24.49.1. Þeahhwæþere gif hwylc broðor on lytlum gyltum
byð onfunden, sy he ascyred fram beodes gemænnesse.
 24.49.2. Ðis is mid gesceade to healdenne þæm þe ascyrede
syn fram þam gemænan gereorde, ðæt is þæt hy an cyricean ne
beginnen naðer ne sealm ne antefene, ne rædinge ne ræden oþ fulre
dædbote; his gereordes þigene he ana underfo æfter gebroðra
gereorde.
 24.49.7. Swylc ic þus cweþe: gif þa gebroþru on middæg
gereorden, gereorde he on non; gif hy on non, he on æfen, oþ þæt he o
mid þæslicre dædbote forgifenesse æt Gode begyte.
 25.49.12. BE HEFIGTYMUM GYLTUM.
 25.49.13. Se broðor, se þe mid swærra gylta hæfene bið
gedered and on hefigtymum gyltum bið arasod, sy he ascyred fram gemænre
mysan þigene and eac swa fram þam ingange þære halgan cyrican.
 25.49.16. Nan broðor him nane geþeodrædene to næbbe, ne
on spræce ne on nanum oþrum gemanan; sy he ana wuniende on betæhtre
note mid dædbote and hefefulre hreowesunge, understande eac þone egefullan
cwide, þe se apostol be swa forgyltum cwyþ: Si þus gerad man sceoccan
betæht to flæsces forwyrde, toþy þæt se gast on Godes dome
gehealden sy.
 25.50.3. His metes gereord he ana underfo, þam gemete and on
þære tide, þe se abbod understande, þe him gebyrige.
 25.50.4. Ne he ne sy gebletsod fram nanum þara, þe hine met, ne
se mete þe ma, þe him geseald bið.
 26.50.8. BE ÐAM ÐE BUTAN HESE ÐÆS ABBODES WIÐ ÐA
DÆDBETENDAN ÐEODAÐ.
 26.50.10. Gif hwylc broðor butan his abbodes hæse
gedyrstlæcð, þæt he on ænige wisan ænige geþeodrædene nime
wið þone amansumedan, oðþe þurh ænige spræce oðþe þurh
æniges oþres mannes ærendunge, sy he gelicum gelimpe amansumad, and on
gelicre wrace dædbete.
 27.50.16. HU ABBOD CAREFUL BEON SCEAL YMBE ÐA DÆDBETENDAN.
 27.50.18. Se abbod mid ealre emhydignesse carige embe þa
gyltendan gebroðru, forðy þa halan læces ne lacnunge ne behofiað, ac
þa untruman.
 27.51.1. Forðy on eallum gemete hy scylun læca þeawe on
heora heordræddenne notian; he sceal oft dyhlice ealde witan and
gestæþþige sendan, þæt þone unstaðolfæstan broðor and
þone tweonigendan to dædbote and to his agenre þearfe manigean and hine
swa frefrigean, þæt he þurh mycele gnornunge ne sy on lyre forswolgen.
 27.51.6. Sy on þone synnigan broðor seo soðe lufu acyd and
gefæstnod, and ealle gebroðru for hine gebiddan.
 27.51.9. Þearle swyþe se abbod sceal gyman and mid eallan
gleawscipe hogian, þæt nan sceap of þære heorde ne losige, þe him
betæht is.
 27.51.11. Wite he, þæt he þa gymenne þara untrumra saula
to rihtre lacnunge underfeng and na for ricetere, þe he ofer ða hæbbe,
þe hale syndon; he eac ondræde þa þeowwrace, þe drihten þurh his
witigan ðywð, þus cweþende: þæt ge fættas gesawan, þæt ge
gecuran, and þæt wanhal wæs and alewed, þæt ge awurpan.
 27.51.16. Ac se abbod geefenlæce þa bysene þæs
arfæstan and þæs mildheortan hyrdes, þe uppan þære dune forlet
niganandhundnigantig sceapa, and an, þe ðær losode and dwelede,
geornlice sohte and funde, and þæs sceapes untrumnesse him to ðam
swiðe ofhreaw, þæt he hit ofer his eaxla lede and eft up to þære
heorde bær.
 28.52.2. BE ÐAM ÐE OFT GEÐREAD BEOÐ AND NA ÐE BETERAN NE
BEOÐ.
 28.52.4. Gif hwylc broðor oft rædlice geþread for hwylcum
gylte bið, ne he furðon for amansunge gebetan nelle, ne his þeawas
gerihtlæcan, hine man þreage mid teartran steore, þæt is him sige on
swingella wracu.
 28.52.8. Gif he þænne þurh ða swingella ne bið geriht,
ac on modignesse wuniende mid upahefednesse his yfelan dæda mid leasum talum
bewarian wile, do þænne se abbod swa swa wis læce.
 28.52.11. Gif he sweðunga gegearwode and godcundra myngunga
sealfunga, haligra gewrita lacnunga, and æt nyhstan amansumunge bærnet
and swingella wita þurhteah and ongyt, þæt eal his hogu and gleawscipe
naht framað, he þonne gegearwige, þæt þæt mæst is, his agen
gebed and ealra broðra for hine, þæt drihten, þe ealle þing mæg
and ealra þinga wylt, gehæle þone untruman and þone leahterfullan
broðor.
 28.52.18. Gif he furðon þurh þa gebedu gehæled ne bið,
notige þonne se abbod cyrfes, and mid isene þa uncoðe aceorfe and fram
þære hæle ascyrige, þurh ðæs apostoles mungunge, þe ðus
cwæþ: Afyrrað þone yfelan fram eow; and eft he cwyð: Gif se
getreowleasa gewite, he gewite, þylæs þe an adlig sceap ealle heorde
besmite.
 29.53.6. BE ÐAM ÐE UTFARAÐ HWÆÐER HI MON EFT UNDERFON
SCYLE.
 29.53.8. Se broðor, þe for his agenum lehtre oðþe unðeawe
of mynstre færð oðþe adræfed bið, gif he eft gecyrran wile,
behate ærest bote and geswicenesse ealra þæra unþeawa, þe he fore
adræfed wæs, and he sy onfangen on uteweardre endebyrdnesse, þæt he
þurh þæt sy afandod, hwæþer he mid eadmodnesse gecyrre.
 29.53.14. Gif he þænne eft for his unðeawum utfærð,
oþþe adræfed bið, he þeah sy onfangen oð þan þriddan siðe;
wite he þonne, ofer ðæt þæt him ælces infæres forwyrned bið
and he næfre eft to þam mynstre gecyrran ne þearf.
 30.53.19. BE GEONGRA MANNA STEORE.
 30.53.20. Ælc yld and andgit scylun habban on steore agene
gemetu; forðy þonne geonge cild and stiðe cnapan oðþe þa, ðe
hwonlice understandan magan, hu micel wite is and hu hefigtyme, þæt man on
amansumunge sie, þa ðyllice, þonne hy agyltað, him man styre oðþe
mid swiðlicum fæstenum, oðþe mid teartum swingellum hy wylde, þæt
hy gehælede syn.
 31.54.6. BE MYNSTRES HORDERE
 31.54.7. Se mynstres hordere si gecoren of þære gesamnunge,
wis, on geripedum þeawum, syfre and na oferettol, na drefend, ne teonful, ne
lofgeorn, ac God ondrædende; sy he ealre geferrædenne swa swa fæder.
 31.54.11. He hogige embe ealle ðing; ne do he nan ðing butan
þæs abbodes hæse; healde þæt him beboden sy.
 31.54.12. He his gebroðru ne geunrotsige; gif hwylc broðor
unsceadelice hwæs bidde, he þeah mid forseawennesse hine ne geunrotsige,
ac gesceadwislice mid eaðmodnesse his yfelan bene forwyrne.
 31.54.15. Gehealde he a his geþanc, þæt he mid godan mode
þenige, and sy gemyndig þæs, þe se apostol þus cwyð: Se þe wel
þenað, he godne wyrðscipe him sylfum gestrynð.
 31.54.18. Hæbbe he care and gymene untrumra manna mid ealre
emhydignesse and eac swa cildra and cumena and þearuena, wite he butan tweon,
þæt he æt Godes dome be heom eallum gescead agyldan sceal.
 31.55.1. Ealle mynstres fata and spede he sceal beseon, swylce þa
gehalgedan fata þæs weouedes; ne læte he nan þing to gymeleste; ne he
uncysta na begange, na he lofgeorn ne sy, and he na mynstres æhta ne yte, ne
na myrre, ac ealle þing gemetlice do and æfter his abbodes hæse.
 31.55.6. Hæbbe he eaðmodnesse toforan eallum þingum,
ðæm þe he of mynstres æhta næbbe to syllanne, sylle gode andsware,
forðy hit is awriten, þæt seo gode antswaru sy ouer ða selestan
selene.
 31.55.9. Hæbbe he under his gymene eal, þæt se abbod him
betæce; and he furðor ne gedyrstlæce to donne, þonne him beboden sy.
 31.55.11. Þa gesettan bileouene his gebroðrum gebeode on rihtne
timan buton late and gnornunge, þæt hy ne geunrotsigen, sy gemyndig
þære godcundan clypunge, hwæt se geearnige, þe geæbylið enne
þara læstena, þe on God behycgað.
 31.55.15. Gif seo geferræden swa micel sy, sy him frouer and
fultum geseald, he mid heora fultume efnum mode and gladum þa ðenunga, þe
him befæste syn, lustbære gefylle.
 31.55.18. On gedafenum tidum syn gesealde þa þincg, þe to
syllenne synt, and syn gebedene, þe to biddene synt, þæt nænig sy
gedreued, ne geunrotsige on Godes huse.
 32.56.2. BE MYNSTRES TOLUM AND GEHWYLCUM ÆHTUM.
 32.56.3. Mynstres æhta on tolum oðþe on reafum oðþe on
oðrum gehwylcum þingum syn betæhte to bewitenne þam gebroþrum, þe
heora lif and þeawas gode gecorene syn and þam abbode orsorge, and he þa
betæce þæm, þe heora notian sceolan and heora eft underfon.
 32.56.7. Hæbbe se abbod a mid him gewrit ealra þæra
æhta; þonne seo notu on gebroðra gewrixle bið, sy þæt gewis a mid
þam abbode, þæt he wite, hwæt betæht sy and hwæt underfangen.
 32.56.11. Gif heora hwylc fullice oðþe gymeleaslice mynstres
þing behwyrfe, sy him gestyred; gif he betan nele, underlicgge he rihtlicre
þreale.
 33.56.15. Be ðam ðæt munecas syndrige æhte næbben.
 33.56.16. Healicast and swidost mon scel þone unþeaw of mynstre
wanian and mid ealle awyrtwalian, þæt nænig ne gedyrstlæce, ænig
ðing to syllenne oðþe to nimine, butan þæs abbodes hæse, he ne
nan ðing syndries ne age, ne nan þing eallunga, ne furðon boc, ne
weaxbreda, ne græf, ne on eallum þingum nan ðing.
 33.57.1. Eornestlice, hwæt scel he agan on sundrum, þe
furðon his agenne lichoman ne his agen mod ne sceal agan on his agenum
gewealde?
 33.57.3. Ealra neadþinga he sceal hihtan and wilnigan fram his
mynstres fæder.
 33.57.4. Ne he nan þing næbbe butan þæs abbodes sylene
and geþauunge; syn heom ealle þing gemæne, swa swa hit awriten is on
þara apostola drohtnunge, be þam muneca lif is gebysenod.
 33.57.7. Ne nan ne gedyrstlæce, þæt he ænig þing
syndries hæbbe oðþe furðon þæt word gecweþe, þæt he agen
hæbbe.
 33.57.10. Gif hwa on þysan manfullan and forcuðestan unðeawe
ænigne lust hæbbe, oðþe þurh myngunge his ealdrena geswice,
oðþe hine man mid swyðlicum and lichwamlicum þrealum gewylde.
 34.57.15. BE ÐÆM ÐÆT MAN EALLUM MUNECUM GELICE DON NE
SCYLE.
 34.57.17. Syn gehwam behefe þing and alefede gesealde, be þam
þe hit on ðara apostola drohtnunge awriten is þisum wordum: ælcan
ænlypium wæs geseald be ðam, þe he behofade.
 34.57.19. Ne ongyte we on þisse clypunge, þæt þær
ænigra hada andfencg wære, þæt is þæt ænig be liues
ricetere, ac ælc be his neode and untrumnesse ancnawen wære; se þe on
geferrædenne be lytlum and be eaðum þingum beon mæge, þancige he
þæs Gode, and he ne geunrotsige, þeah man mare do oþrum, þe furðor
behofað.
 34.58.2. Se þe be maran þingan beon scyle for hwylcere
lichomlicre tyddernesse, geeaðmede hine for his untrumnesse and hine na ne
anhebbe on ðæt, swylce hit for geearnungum oþþe geþincðum gedon
sy, þæt mon for mildheortnesse dyde: and swa ealle þa lima beoð on
sibbe.
 34.58.7. Toforan eallum þingum we myngiað, þæt næfre
nanre ceorunge yfelnes for ænigum þinge on ahwylcum worde oðþe
getacnunge geswutelod wurðe; gif hwa on ðam unðeawe anfunden sy, hine man
mid stiðum þrealum gewylde.
 35.58.12. BE WICÐENUM.
 35.58.13. Gebroðru gemænelice heom betwyh þenien, and
nænig sy beladod fram þære kycenan þenunge, buton hwa mid untrumnesse
oðþe mid bysegum ofset sy, þæt he hit don ne mæge; þurh þa
gemænan þenunge þysse hyrsumnesse byð seo mæste lufu Godes and
manna gestryned.
 35.58.17. Sy fultum geseald þam wacmodum and þam unstrangum,
þæt hi mid unrotnesse þa hyrsumnesse ne don, ac habban ealle fultum and
frouer be þære geferædene mycelnesse and be þære stowe staðole
and getæsnesse.
 35.59.2. Gif seo geferræden micel bið, sy se hordere aspeled
æt þære þenunge and eac swa þa, þe mid miclum bysegum ofsette
syn; elles þa oþre ealle heom gemænelice betwyh on þisse þenunge
þeowian.
 35.59.6. Ðære kycenan wicþenas on ðone sætresðæg
ægðer ge fata þwean, ge wæterclaðas wacsan, þe hy heora handa and
fet mid wipedan; þwean on þan sylfan dæge ealra gebroðra fet,
ægðer ge þære wucan wicþenas, ge þære toweardan.
 35.59.10. Heora þeningfata clæne and hale þam hordere
betæcen; se hordere eft þære toweardan wucan wicþenum þa ylcan
þeningfata betæce, and wite ægðer ge hwæt he underfo ge hwæt he
betæce.
 35.59.13. Ða wicþenas anre tide ær gemænum gereorde gan
to hlafe and sume ænlypige siþe drincan, and þæt sy toforan gesetre
bigleouene, þæt hy þe glædlicor butan gedeorfe and miclum geswince
heora gebroðrum on ætes timan þenien; ðehhweþere freolstidum beon
butan þam hlafgange and drynce, oðþæt hi mæssan hæbben.
 35.59.18. Sunnandagum þa wicþenas, ge þære ærran wucan
ge þære toweardan, sona æfter dægredsange innan cyrican betyrnan hy
wið ealra geferena cneowa, swa biddende, þæt heom foregebeden sy.
 35.59.21. Se þe þa ærran wicþenunga geendod hæbbe,
þonne he ut of þære wicþenunge fære, cweþe þis fers þus
þanciende: Gebledsod þu eart, drihten ælmihtig, þe me on þysse
ðenunge gefultumadest and gefrefrodest; and þis fers sy þriwa gecweden,
and swa mid bledsunge of þære wicþenunge fare.
 35.60.4. Æfterfylige þære toweardan wucan wicþen and
þus cweþe: Begim þu, God, me to fylste, efst þu, drihten, me to
fultume; and þæt sylue fers sy geedlæht þriwa fram ealre
geferrædenne, and swa mid bletsunge his wicþenunge beginne.
 36.60.10. BE UNTRUMUM GEBROÐRUM.
 36.60.11. Untrumra manna gymen is to healdenne toforan eallum
þingum, þæt heom swa geþenod sy, swa swa man Gode sylfan wolde,
forðy þe he sylf cwæþ: Untrum ic wæs, and ge geneosedan me, and:
þæt ge anum þam læstan, þe mine synd, dydon, þæt ge dydon me.
 36.60.15. Witen eac þa sylfan untruman, þæt heom for Godes
arwyrðnesse gehyrsumod and geþenod sy, and hy mid heora ouerflowednesse ne
gedrefen þa gebroðru, þe heom þeniað.
 36.60.18. Sy eornostlice seo mæste hogu þæm abbode,
þæt hy forgymeleasede ne syn.
 36.60.20. Sy þam untrumum gebroðrum synderlice cyte geset and
to þam anum betæht; se þen, þe heom þenað, sy careful, God
luuiende and ondrædende.
 36.60.22. Bæþ þam untrumum, swa oft swa hit framige, sy
gebodum; halum and huru þam geongum sy seldor and lator getiðod.
 36.61.1. Flæscæt þam untrumum and þam wanhalum for
geedstaþelunge sy geðafod; sona swa hy geedwyrpte beoð and gestrangode,
þam flæscæte forhæbben æfter gewunelicum þeawe.
 36.61.5. Hæbbe se abbod mycele gymene, þæt þa untruman
fram þam horderum and þam þeningmannum ne syn forgymeleasede, forðy eal
he mot astundian, swa hwæt swa fram his gingrum forgymeleasod bið.
 37.61.10. BE EALDUM MUNECUM AND CILDGEONGUM.
 37.61.11. Þeah hit gecyndelic sy on menniscum gewunan, þæt
man mildheortnesse cyðe þam oferealdum and þam cildgeongum,
þeahhweþere ne scylen hy beon butan regole, þæt is lifes rihtinge.
 37.61.14. Sy simle gesceawod on hy heora untrumnys and
natoðæshwon regoles stræc gehealden on heora bileouan; and sy
mildheortnes on hy acyþed, and mid heora þygene forhradian þa regolican
tida.
 38.62.2. BE ÐÆRE WUCAN RÆDERE.
 38.62.3. Gebroðra gereorde æt hyra mysum ne sceal beon butan
haligre rædinge.
 38.62.4. Ne nan ne gedyrstlæce, þæt he færlice boc
gelæcce and þær butan foresceawunge onginne to rædenne; ac þære
wucan rædere on ðone sunnandæg mid bletsunge hit beginne.
 38.62.7. Se þonne æfter mæssan and huslgonge wilnige,
þæt him fram eallum foregebeden sy, þæt God ælmihtig upahefednesse
gast fram him ado, and sy þis fers him beginnendum þriwa gecweden fram
eallum: Drihten, geopena þu mine welleras, and min muð bodige þin lof;
and þus mid bletsunge beginne þære rædinge þenunge.
 38.62.13. Sy þænne healic swige æt þæm gereorde,
þæt nanes mannes stefn oðþe reonung þærinne gehyred ne sy, butan
þæs ræderes anes.
 38.62.15. Gif hy etende oðþe drincende hwylcera þinga
behofien, þæt sy mid sumere getacnunge gebeden and na mid menniscre
stefne.
 38.62.17. Ne furþon hyra nan ne gedyrstlæce, þæt he be
þære sylfan rædinge þærinne ænig ðing ahsige, oðþe be
ænigum oðþrum þingum, þelæs þe ænig incca geseald sy, butan
hit þæt sy, þæt se ealder hwæt scortlice of þære rædinge
to hyra gastlican getimbrunge gereccan wille.
 38.63.1. Ðære wucan rædere gange to hlaue and drince,
ærðam þe he beginne to rædenne, for ðæs halgan husles þigene
and þæt him to langsum his fæsten ne þince; ete him eft æfter his
rædinge mid þeningmannum.
 38.63.5. Ne ræden gebroðru, ne ne singen be nanre
endebyrdnesse, ac ða syn gecorene to ðære note, þe hit don cunnon and
oþre getimbrien mægen.
 39.63.9. BE ÆTES GEMETE.
 39.63.10. We gelyfað, þæt genoh sy to dæghwamlicum
gereorde twa gesodene sufel for missenlicra manna untrumnesse; gif hwa for
hwylcre cisnesse þæs anes brucan ne mæge, bruce huru þæs oðres.
 39.63.13. Gif mon æppla hæbbe oðþe hwylces oþres cynnes
eorðwæstmas, sy þæt to þriddum sufle.
 39.63.14. Sy anes pundes gewihte hlaf to eallum dæge.
 39.63.15. Gif hy on twa mæl etað, sy gehealden þæs
pundmætan hlafes se þridda dæl to þam æfengifle.
 39.63.17. Gif hi mid weorces geswince to ðam swiðe ofsette
beoð, þæt hi hwilces eacan behofien, stande se eaca on ðæs abbodes
dome, þæt þonne swa sy foresceawod, swa þær næfre oferfyl ne
filige, forþi nis cristenum monnum nan ðing swa wiðerweardlic and
hefigtyme swa swa oferfyl, be ðam se hælend sylf þus clypað:
Warniað, þæt eowere heortan ne syn ofersymede mid oferfylle.
 39.64.3. Geongum cnapum ne sy bileofa geseald be ðam ilicum
gemete, ac læsse þonne þæm mærum, þæt forhæfednes
ægðer ge on ylde ge on geogoðe simble gehealden sy.
 39.64.6. Ealle endemes fram flæscæte eallum gemete hi
forhæbben, butan þam wanhalum anum and þam legerfæstum.
 40.64.9. BE DRINCES GEMETE.
 40.64.10. Anra gehwylc hæfð syndrige gyfe fram Gode, sume
furðor þonne sume; and forðy þænne ic mid tweoningum oðrum monnum
bileofan gesette; we þeah manna untrumnesse and tydernesse besceawiende
gelyfað, þæt genoh sy ænlypigum munuce to dæges drence, þæs
wines gemet, þe is emina gehaten.
 40.64.15. Witan þeah þa, þe mid geðylde fram wine
forhabbað, þæt hy æt Gode mycele and agene mede habbað.
 40.64.16. Gif þonne þære stowe neod oþþe gedeorf
oðþe sumerhæte hwylces eacan behofige, sy þæt on ðæs abbodes
dome, and þone eacan swa forsceawige, swa hy næfre mid oferfylle
undersmogene and beswicene ne weorðan.
 40.64.21. We þeah rædað, þæt munecum eallunga to
windrince naht ne belimpe, ac forðy þe þæt munecum on urum timan
gelæred beon ne mæg, we þa geðafunga þæs drynces on þa wisan
doð, þæt þær næfre seo fyl be fullum ne weorðe.
 40.65.2. Ac sy a on þære þigene forhefednes, þæt he him
læsse nime þænne hine lyste, forðy win gedeþ, þæt furðon
witan oft misfoþ and fram rihtum geleafan bugan.
 40.65.5. Ðær wana þurh þære stowe hæfenleaste sy,
þæt man þæt fulle wines gemet habban ne mæge, ac mycele læsse,
oðþe eallunga næne dæl, bletsien þa heora drihten, þe ðær
wunian, and hy na forðy ne ceorien, ne mid mode ne besargien; toforan eallum
þingum we ðæs mynegunge doð, þæt hy butan ceorunge syn.
 41.65.12. BE GEREORDES TIDUM.
 41.65.13. Fram þam halgan eastrum oð pentecosten eten
gebroþru on twa mæl, þæt is ærest on ðære syxtan tide and eft
on æfen.
 41.65.15. Fram pentecosten ouer ealne sumar fæstan twegen dagas
on þære wucan, þæt is on wodnesdæg and frigedæg, butan hy
ouermicel geswinc habben, oðþe swiðlic hæte þæs sumeres derige;
oþrum dagum etan on twa mæl, þæt is to middæges and eft on
æuen.
 41.65.19. Gif hy ut an æcere wurc habben, oðþe þæs
sumeres welm to swiðlic bið, þæs middæges gereord is singallice to
anlætenne, þæt þonne sy on ðæs abbodes foregesceawunge.
 41.66.2. He ealle þing swa gemetegige and gefadige, þæt huru
þa sawla gehealdene syn, and þæt þæt gebroðru wyrcen, wyrcan
þæt butan ceorunge.
 41.66.4. Fram idus septembris oð lenctenes anginne hy on an
mæl to nones gereorden.
 41.66.5. Ouer eallencten oþ eastran hy oð æfen fæsten.
 41.66.6. And se æfen swa sy gefadod, þæt hy candelleohtes
æt ðam gereorde ne behofien, ac eallu ðing be dæges leohte gefyllede
syn.
 41.66.8. On ælcne timan swa sy gefadod, swaþær hit sy, swa
an mæl swa twa, þæt eallu þing be dæges leohte gefadode syn.
 42.66.12. BE MUNECA SWIGAN ÆFTER NIHTSANGE.
 42.66.13. On ælcne timan munecas swigan began scylan, þeah
ealra swiðost on niht.
 42.66.14. Sam hy fæsten, sam hy ne fæsten, gif hit þonne
beo seo tid æfengereordes, arisen hy sona, swa hy heora mete hæbben, and
sitten on anre stowe, and ræde him mon þa raca oðþe lif þæra
heahfædera, oðþe sum þing, þe hy to Gode tyhte.
 42.66.18. Ne ræde him mon nauðer ne Moyses boc, ne Regum,
forðæm þæm unandgytfullum þæt gastlice angyt is earfoþe to
understandende butan haligra manna trahtnunge.
 42.67.1. Ræde hy mon þeah oþrum tidum on cirican, þonne
hit togebyrige; gif hit þonne fæstendagas beon, þonne ymbe lytel
þæs þe æfen gesungen sy, gangan hy eft and gehyran þa bufan
cwedenan rædingæ.
 42.67.5. Samnige ealgeferræden to þære rædincge, sy heom
swylc hyrsumnes betæht, swylc him sy, hy þa forlæten and to ðære
rædincge mid ofste cumen, and feower leafum oþþe fifum oðþe swa
mycel, swa þæs dæges lyhtincg geþauige, of þære boce
geræddum, ealle endemes heora nihtsang singan and ða gebedo þæs
tidsanges anmode mid anbryrdnesse gefyllen.
 42.67.11. Æfter þæm nihtsange ne sy nanum alyfed, þæt
he ænig word cweþe, butan hit swa limpe, þæt hwylc cuma unmyndluncga
cume and se abbod for ðære neode hwilcum heora hwæt gebeode; ðæt
þonne sy dygellice mid micelre gemetfæstnesse and gestæþþignesse
gedon.
 42.67.15. Gif hwa þonne butan þisse neode ðises regoles
swigan abrece, sy he gewitnod mid hetolre steore.
 43.67.18. BE ÐAM ÐE TO LATE TO TIDSANGE AND TO BEODFERSE
CUMAÐ.
 43.67.20. Sona swa þæt beacn þæs belhrincges gehyred
bið, þærrihte forlæte æghwylc swa hwæt swa he on handa
hæfde, and mid ofste þone tidsang þære godcundan þenunge gesece,
onette þeah mid gestæþignesse and no mid higeleaste, ne yrne he,
þelæs he mid þæs rynes eðgunge hwylcne wleattan and sogeðan on
his heortan ne astyrige.
 43.68.4. Ne sy nan ðing geset toforam þam Godes weorce, ne nan
ðing swa besorh, þæt he his tidsang fore forlæte.
 43.68.7. Se þe to ðæs uhtsancges anginne ne cume, ær
þæs feowerandhundneogantigan sealmes gloria sy gesungen, þonne we eac
forði on ðam sancge lencgað, ne stande he on chore on his stede and
endebyrdnesse, ac stande he ealra ytemest, oðþe on ðam stede, þe se
abbod swa gemeleasum monnum to stealle on sundrum betæht hæfð, swa
þæt he sy gewend fram þam abbode and fram eallum his geferum, and
geendedum tidsancge openlice hreousigende bete, ðæt is, astrecce hine
æt þæs tidsanges ende and mid þære gesewenlican dædbote his
gymeleaste eaðmodlice gebete.
 43.68.16. We forði tæhton, þæt hy on uteweardan oðþe
onsundrum standen, þæt hy for ðære sceame and for gewande þara,
þe him onlociað, gebeterede syn and eft cafran to Godes þeowdome.
 43.68.19. Witodlice, gif we him butan cirican for ðære
gemeleaste betæhton, wen is, þæt sume oðþe sleaclice lagon and
slepon, oðþe sittende mid idelre spellunge deofle to micelne forwyrdes
intingan gesealden.
 43.68.22. Ac he gange in, þæt him se tidsancg ealnuncge ne
losige, and þæt he on ðæm anginne forgymeleasode, gefullige and
forðon gebete.
 43.69.1. On þæm dæglicum tidum, se ðe to ðam anginne
þæs tidsanges ne cume, ær ðæm þe se gloria þæs forman
sealmes sy gesungen, stande on uteweardan, ealswa we ær cwædon; ne he ne
gedyrstlæce, þæt he hine þæm chore geþeode, oðþe on his
endebyrdnesse stande, buton se abbod him geþafunge mid leafe sylle.
 43.69.7. Sy þeah seo leaf on ða wisan, þæt þær seo
foresæde bot fylige and hine mid þæm eaðmodlice scyldigne
gesweotolige.
 43.69.9. Se þe to his beodferse ne cume, ac for sumum hwilces
unþeawes leahtre gemænlice mid gebroðerum his drihten, þe is ealra
gereorda gifend, mid herincge ne ðancað, sy him tuwa mid wordum gestyred.
 43.69.12. Gif he be þisse steore gebetan nele, ne sy him
gemæne þigen mid gebroðrum geþafod, ac he ana gereorde, ascyred fram
his gebroðrum, and be dæle æt and wæt gewanod sy, oðþæt he
þæs gyltes gymeleaste gebete.
 43.69.15. On þas ilican wisan þolige and þæt bete, þe
æt þam ferse ne bið, þe man æfter gereorde cwið.
 43.69.18. Ne gedyrstlæce nan, ne ær gesettere tide ne
æfter, nan ðing to ðigenne, ne on æte ne on wæte.
 43.69.19. Gif hwam fram his ealdore geboden sy to ðigene, and he
hit mid gebelge forsace, ne sy him to gewilnedum mæle nanre oðere þigene
getiðod, buton þæs ilican, þe he ær forsoc, oðþæt he mid
þæslicre dædbote gebete.
 44.70.2. BE ÐAM AMANSUMEDAN HU HI DÆDBETAN.
 44.70.3. Ða þe for swærum and hefigtymum gylte fram cyricean
and gemænre beodes þigene ascyrede synt, æt ælces tidsanges
geenduncge licgan hy ætforan þære cyrican dyre and forhtige astrehte to
ðara gebroðra fotum, þe ut of cyrican gangen, nan ðincg mid muþe
clypiende.
 44.70.7. And þæt swa lange don, oþ þæt þam abbode
ðince, þæt hi fulbet hæbben.
 44.70.8. Siðþan him æfter þære bote geboden byð,
þæt he to þam abbode cume, gefealle ærest þæs abbodes fet and
syðþan ealra þara gebroþra and eadmodlice bidde, þæt hy ealle him
to Gode mid heora gebedrædene þingian.
 44.70.12. Æfter þam, gif þam abbode swa þince, sy he
onfangen on chore on swylcere endebyrdnesse, swylce þam abbode þince, swa
þeh þæt he nane þenunga on cirican onsundrum ne beginne, ær eft se
abbod beode.
 44.70.15. Ac æt ælces tidsanges geendunge astrecce hine
eallum limum on þam ylecan stede, þe he stande.
 44.70.17. And forðon on þa wisan mid hreowsunge dædbete,
oð hit þam abbode fulbet þince and hine geswican hate.
 44.70.20. Ða þe for lytlum gylte fram gemænum gebroðra
gereorde ascyrede beoð, þa on cirican þæslice dædbetan and þæt
fuldon on þæs abbodes hæse, oð þæt he hine bletsige and secge,
þæt hit fulbet sy.
 45.71.4. BE ÐÆM ÐE ON CYRICEAN MISFON.
 45.71.5. Gif hwylc broðor wægð and misfehð on boduncge
sealma, oðþe ræpsa, oðþe antefena, oðþe rædincge, butan he
þærrihte beforan eallum hine dædbetende geeaðmede, he stiðran and
teartran steore underfo, eornostlice, þa he ær mid eaðmodnesse his gylt
gehælan nolde.
 45.71.9. Geonge men for swa geradum gylte swingelle þolian.
 46.71.12. BE ÐAM ÐE ON LYTLUM ÞINGUM GYLTAÐ.
 46.71.13. Se broðor, se þe giltig ameldod bið þam abbode
and his gebroþrum þurh oðerne man and no þurh hine selfne, he maran and
stiþran steore underfo, gif he aðor dyde, oðþe ofergimde, oðþe
forgeat, oðþe tobræc ænig þing on þære hyrsumnesse, þe he
onhyrsumode, aþer oðþe on kycenan, oþþe on hederne, oðþe on
mynstres bæcerne, oþþe on wyrtune, oðþe on ænigum oðerum
cræfte, þe he mid lichomlicum geswince onhyrsumode.
 46.72.2. Sy him seo steor þe stiðre, þe he him sylf his gylt
ameldian nolde.
 46.72.4. Gif his saule gyltas oþerum monnum digle beoð and him
sylfum cuðe, mid his andetnesse onwreoða his abbode, oþþe suman swa
gastlicum breðer, þe halfæst sy and his saule wundela gehælan cunne
and hi gewidmærsian nelle.
 47.72.9. BE GETACNIENDLICUM TIDUM GODES WEORCES.
 47.72.10. Sy þæs abbodes gymen, þæt mon ealle tida
þæs godcundan þeowdomes on rihte timan and gedafenlican hrincge,
oþþe he sylf ælce tid getacnige, oðþe swylcum carefullan breðer
þa gymene betæce, þe ælce tid on þæslicum timan mid beacne
geswytelige and nane tid þæs godcundan weorces ne forgymeleasige.
 47.72.16. Sealmas and antefenas be endebyrdnesse æfter þam
abbode beginnen, þa þe hit beboden bið.
 47.72.17. Ne gedyrstlæce hyra ænig, þæt he aðor do,
oðþe ræde, oðþe singe, butan he þa þenunge forðbringan
mæge, swa þæt he þa getimbrige and no ne gedrefe þa, ðe hine
gehyrað.
 48.73.2. BE DÆGHWOMLICUM WEORCUM, AND HWILCUM TIDUM HI RÆDAN
SCYLON.
 48.73.4. A bið idelnes þære saule feond, forðy þænne
sculan þa gebroðra hwiltidum beon abysegode mid heora handa geswince,
hwiltidum mid godcundre rædinge.
 48.73.6. We þænne forþy gelyfaþ, þæt mid þisse
gefaduncge ægðres weorces tima mæge beon geendebyrd: fram eastron oþ
kalendas octobris, sona swa hy fram primsange gangen, wyrcen locahwæt
þonne þearf sy, oð hit sy forneah an tid ouer undern; æfter ðam
rædan heora bec oð middæg.
 48.73.11. Æfter middæge, siððan hy gereorde beoð, gan
to hyra reste mid ealre stilnesse; gif hwam þonne leofre sy, þæt he
ræde, þonne he reste, ræde swa, þæt he oþre mid gehlyde ne
geunstille.
 48.73.14. Sy se non geradod and sy gehringed, þonne seo
eahteoðe tid bið healf agan; wyrcan syðþan, þæt neod sy, oð
æfen.
 48.73.16. Gif þonne swa micel þearf þære stowe beo,
þæt hy sculan sylfe hyra andlyfene gaderian, and hy on þam abysegode
beon, ne beon hy þeah geunrotsod, forþam þæt beoð þonne riht
munecas, gif hy libbað be þam geswince heora agenra handa, swa swa ure
fæderas and þa apostolas dydon.
 48.74.1. Beo hit þeah eal mid gemete, þelæs þe þa
wacmodan beon ormode.
 48.74.3. Ðonne from kalendas octobris oð lenctenfæsten
ræden hy heora bec, oð beo an tid to underne; wyrcen siðþan oð non
locahwæt him mon tæce.
 48.74.5. Siðþan hy þone forman cnyl to none gehyren, gangen
hy ealle from hyra weorce and don hy gearuwe, þæt hy magon to cirican gan,
þonne mon eft cnylle.
 48.74.7. Ðonne eft æfter heora nongereorde rædan hy eft
heora bec, oðþe hyra sealmas singen.
 48.74.10. Þonne on lenctenfæsten ræden heora bec from
ærmorgenne oð heane undern and wyrcen þæt, þæt þearf sy, oþ
beo an tid ofer non.
 48.74.12. Nime heora ælc on ðam fæstendagum sume boc of
þære bibliothecan, and rædan þa; sylle hie him mon onforan lencten.
 48.74.14. Beon gesette an oðþe twegen ealde witan, þe
þæt mynster geondgangen and þæs gyman, þæt þær nan broðor
ymbe idelnesse and unnette spræce beo and ne beo ymbe his rædinge, þa
hwile þe þa oðre rædan; ne biþ he na him anum unnyt, ac eac þa
oþre to ðæm tyht.
 48.74.18. Gif þær þonne hwylc bið gemet þus donde, swa
hit na ne weorðe, þonne styre him mon æne oðþe tua; gif he hit
þonne ne gebete, beo he þære regolican steore underðeod, swa þeah,
þæt þa oðre þy maran ege habban.
 48.74.22. Ne nan broðor wið oþerne ne þeode, ne mid his
þeodrædenne ne lette on unþæslicum timan.
 48.75.1. Sunnandagum rædan þa gebroðra halige bec, butan
hwylcum þenuncg betæht sy.
 48.75.3. Gif þær þonne hwylc broðor beo gemet swa gymeles
and swa asolcen, þæt he nelle, oðþe ne mæge halige bec smeagan
oðþe rædan, tæce him man oþer weorc, þæt he ealles unnyt ne
beo.
 48.75.7. Ðam untrumum gebroðrum, oðþe þæm mearewum and
þam unweorcheardum tæce heom mon sum weorc, þæt hy unnytte ne syn, ne
hy mid nanum weorces ungemete oðþe stiðnesse ofsette syn, þæt hy mid
þæm ungemete afligede ne syn; ðæm abbode is a to behealdenne heora
wanhalnes.
 49.76.2. BE LENCTENES GYMENE.
 49.76.3. Ðeah munecas eallum tidum sceolon forhæfdnesse habban
fæstenes and to feawa manna þæt lif swa stiðlice hylt, þeah ealra
swiðost healdan hy forhæfednesse clænsunge on lenctenfæstenne, swa
þæt hy þonne on ðæm halgum dagum fordiligen, þæt hy ær on
oþrum tidum mid gemeleste forleton.
 49.76.7. Ðæt ðænne bið rihtlice gefadod, gif hy fram
eallum leahtrum and unþeawum hy sylfe forhabbað; beon hy forþy geornfulle
on gastlicum rædincgum and on halgum gebedum and onbryrdnesse heora
heortan.
 49.76.12. Geycan hy on þysum dagum hwæthwega to heora þam
gewunelican þeowdome.
 49.76.13. Hæbben hy forhæfdnesse on heora mettum and drincum,
þæt heora ælc heora agenes willes Gode sumne dæl bringe mid gefean
þæs halgan gastes of þam bufan cwedenan gemete heora andlyfene, and
began hy geornlice syndrige gebeda and forhæfdnesse healdan, ægðer ge
on æte, ge on wæte, ge on slæpe, and hy georne bewerian, ge nu, ge on
ælcne timan wið leohtbrædnesse idelra worda and unnyttra gebæra,
þæt hy þara eastrona onbiden mid gefean þære gastlican gewilnunge.
 49.77.2. And þæt hy godes þances of heora andlyfene sellen,
don hy þæt be þæs abbodes leafe and geþafunge; forðæm swa
hwæt swa hy butan his leafe doþ and his geþafunge, þæt biþ
swiðor to gymeleste and to idlum gylpe to tellanne, þonne to ælmessan.
 49.77.6. Ælc þæra þinga, þe hy don, don hy hit be
þæs abbodes leafe.
 50.79.2. BE ÐAM GEBROÐRUM ÐE FEOR FRAM CYRICEAN WYRCAÐ.
 50.79.4. Ða gebroðra, þe feor synd on geswince and for þan
fyrlene on þam gedafenlicum tidum hyra cyrican and hyra tidsangas gesecan ne
magon, gif se abbod þæt ongyt, þæt hit swa sy, gefyllan hi hira tida
þærrihte þær hy wyrcan, and mid godcundan ege heora cneowa
eaðmodlice gebigan.
 50.79.9. Don handswagelice þa, þa on færelde synd, and hi na
forgyman þa gesettan tida, ac ælcne tidsang gefyllan, swa hy selest
mægen; þa gewunelican wæge hyra þeowdomes ne for weorces bysegum, ne
for færeldes hi nateshwon forgymelesian.
 51.79.14. BE ÐAM GEBROÐRUM ÐE ON FARE SYNDON.
 51.79.15. Ða gebroþra, þe for hwylcere neode utfarað and
þy ilcum dæge to mynstre cuman mægen, ne dyrstlæcen hi þæt hy
ahwær ut of mynstre etan, þeah hy hwa bidde, butan hit him from heora
abbode geboden sy.
 51.79.18. Gif hwa hit þonne butan his leafe gedyrstlæce, beo
he on amansumunge.
 52.81.2. BE MYNSTRES GEBEDHUSE.
 52.81.3. Gebedhus sy to þan anum, þe hit gecweden is, þæt
is, þæt þær nan þincg elles geworht ne sy oðþe gefadod, butan
þam anum weorce, þe to Gode belimpð, þæt is gebedræden.
 52.81.6. Æt endunge ælces tidsanges gan hy ut ealle mid
þære mæstan swigan and sy God gearwyrðod þæt se broþor, þe
hine synderlice to Gode gebiddan wile, ne sy gehremmed oðþe gelet mid
æniges oþres onhrope.
 52.81.9. Gif hwylc hyra eft onsundran diglice gebiddan wille, mid
stilnesse anfealdlice he ingange and hine gebidde, na mid hluddre stefne, ac
mid teara wope and mid his heortam and ealles geþances gymene.
 52.81.12. Eornestlice, þa ðe þyllic weorc þærinne wyrcan
nellað, ne sy him nan wunung þærinne geþafod æfter þæs
tidsanges geendunge, þylæs þe þa geremmede synd, þe þa synderlican
gebeda lufiað.
 53.81.17. BE CUMENA ANDFENGE.
 53.81.18. Ealle cuman þe to mynstre cumað, syn hy onfangenne,
swylce hit Crist sylf sy, forþy þe he sylf þus cwæþ on ðam halgan
godspelle: Ic wæs cuma, and ge onfengon min; sy him eallum þæslic and
gedafenlic wyrðment gegearewod, þeah swiðost þam rihtgelyfedum urum
gehusum and þam forwrecenum elþeodegum.
 53.83.3. Forðy eornestlice, sona swa se cuma gecyd sy, gange him
se ealder togeanes, oðþe þa gebroðra, mid ealre þenunge þære
soðan lufe, and hy ærest hy samod gebidden and swa syn on soðre sibbe
geferlæhte.
 53.83.6. Ne sy sibbecos heom geboden, ærþam þe hi to Gode hi
gebidden and bletsunge underfon, for missenlicum deofoles gebysmerungum.
 53.83.8. On þære gemænan gretinge sy eal eaðmodnes
geboden and gegearwod eallum cumum, þe to mynstre cumað, oðþe fram
mynstre farað: anlute him eaðmodlice to mid þam heafde, oðþe ealne
lichoman on eorðan astrecce, and Crist sy swa mid eaðmodnesse gebeden, þe
simle on cuman onfangen bið.
 53.83.13. Syn hi to cyrican gelædde to gebede, and siðþan hi
underfangene beoð, sitte him æfter ðan se ealdor mid, oðþe se, þe
he hate.
 53.83.15. Sy beforan þam cuman geræd seo godcunde æ and
lar, þæt he sy getrymed to Godes willan, æfter þam beo him gegearewod
gehyðlice eal mennislic fremfulnes.
 53.83.18. Abrece se ealdor his fæsten for cumena þingum, butan
hit hwylc healic fæsten sy, þe man abrecan ne dyrre; þa gebroðra
healdan þeahhweþere hyra fæsten æfter gewunan.
 53.83.21. Geote se abbod wæter þam cumum to handum; þwean
ealra cumena fet, ægþer ge se abbod ge eal seo geferræden; æfter
þam þweale sy þis fers þus gecweden: We anfengun, drihten, þine
mildheortnesse on þam midlene þines temples.
 53.85.1. Sy þam abbode seo mæste hogu þæs andfenges
þearfena and elþeodigra, forþan Crist us on hy swiðost bið onfangen;
ðara ricra manna ege and hoga gemyngað, þæt him selfum weorðlice sy
gegearwod and wyrðmynt genoh geboden, ac Godes ege ana myndgað, þæt
mon þearfum and elþeodegum monnum geþensum sy.
 53.85.7. Sy þæs abbodes cicene and þara cumena onsundrun,
þæt þa gebroþru ne synd geunstilde, þonne cuman færlice on
uncuðum tidum to mynstre cumað; seldhwænne oðþe næfre mynster
butan cuman bið.
 53.85.10. To geares fæce twegen gebroðra into cumena cicenan
gan, and þa synd swylce, þe wel þenian cunnan and þa þenunge wel
gefyllen.
 53.85.12. Sy him gefultumod, gif hy þæs behofiaþ, þæt
hy þurh þæs fultumes frouer butan ceorunge þenien; eft þonne hy
læssan bysega habbað, faran to swylcan weorce and hyrsumnesse, swylce him
beboden sy.
 53.85.15. Ðeos foresceawung sy gehealden na on þisum anum, ac
on eallum mynstres þenungum, þæt is, þænne hy behofiað, sy him
gefultumad and frofor þurhtogen, and eft þænne hy bysega on hyra wicum
nabban and emetige synd, hyrsumian on swylcum þingum, swylce him man beode.
 53.85.20. Sy cumena hus swylcum breðer betæht to bewitenne,
þe fulne Godes ege hæbbe and his saule geahnige; beon þær symble bed
genihtsumlice ofersprædde, and þæt Godes hus, þæt is cumena hus,
wislice fram witum sy gefadod.
 53.87.1. Noteþæshwon hyra nan wið cuman hine geferlæce
oðþe ænig spræce wið hine age, butan þam anum, þe hit beboden
bið; gif hi hwylcne cuman gemeten, greten hine eaðmodlice on þa wisan,
þe we ær cwædon, and hine bletsunge bidden and him swa forðgan,
secgende, þæt him alyfed nis, wið cuman to sprecænne.
 54.87.8. BE ÐAM ÐÆT NAN MUNUC ÆRENDGEWRITA NE NANE OÐRE
LAC NE UNDERFO.
 54.87.10. Ne si natoþoshwon munece alyfed, þæt he ænig
gewrit oþþe sende, oðþe lac fram hyra magum, oþþe fram ænigum
oþrum men, oðþe him betweonum underfon, oþþe sellen, butan þæs
abbodes hæse.
 54.87.13. Gif hwæt hyra hwylcum from magum asend byþ, ne
gedyrstlæce he hit no to underfonne, ær hit þam abbode gecyþed sy.
 54.87.15. Gif hit þonne se abbod underfon hate, stande on his
dome, hwan hit man selle; and se broðor, þe swylc lac to asend wæs, for
ðam ne geunrotsie, þelæs þe he deofle þurh þæt ænigne
intingan sylle, and to micelne gefean on his unrotnesse hæbbe.
 54.87.19. Se þe oðerlicor gedyrstlæce, underhnige þære
regulican þreale.
 55.89.2. BE MYNSTERMONNA HRÆGELHUSE AND BE HYRA HRÆGELTALE.
 55.89.4. Sy gebroðrum reaf geseald be swilcnesse and stæþele
þære stowe, þe hy onwuniað, and be þæs eardes oðþe þære
lyfte gewiderum; on cealdum eardum neodað, þæt þæs reafes mare sy,
on hleowfæstum læs.
 55.89.7. Ðæs abbodes foresceawunge sceal beon be þysum, hu
ðæs neodige.
 55.89.9. We þeah gelyfað, on meodumum stowum þæt
ænlipugum munecum genihtsumige, þæt he hæbbe cugelan and syric; sy
on wintra seo cuhle of þiccum hrægle, heo sceal beon on sumera þinne
oðþe eald awered; hæbban hy eac mid to wyrcenne scapulare, þæt is
gehwæde cugelan and slyflease; hæbben hy to fotgewædum hosa and meon.
 55.89.14. Ne ciden no þa munecas ymb þa deage oþþe
greatnesse hyra reafa; hæbben swylce reaf, swylce mon findan mæge on
þam earde, þe hy onwuniað, oþþe swylce mon undeorest bicgan mæge.
 55.89.17. Besceawige se abbod and hate besidian þæra reafa
gemet, þæt hy ne synd to scorte, ac gemæte þam, þe hyra notiað.
 55.91.1. Agifen a þa ealdan, þonne him man niwe reaf sylle, and
to hrægelhuse betæcen, þearfum to dælenne.
 55.91.2. Genoh is munuce and fulgenihtsum, þæt he hæbbe twa
cugelan and twegen syricas for þære nihtware and for þæs reafes
þweale; idel and oferflowend byþ eal, þæt toforan þysum is; gif hit
mare bið, hit sy gewanod.
 55.91.6. Swa oft, swa hy aþor oðþe meon, oþþe ænig
þing niwes underfon, betæce a þæt ealde.
 55.91.8. Ða þa on ytinge ahwyder farað, niman him brec of
hrægelhuse, eft swa hy ham cumen of þam færelde, betæcan him
gewaxene.
 55.91.10. Syn eac on hrægelhuse gehealden ægðer ge cugelan
ge syricas hwæthwara beteran þonne þa, þe hy gewunelice weriað; and
notian þara, þe for hwylcere neode on ytinge farað, and þa eft þam
hrægelþene betæcen, swa hy ham cumen.
 55.91.15. To bedreafe genihtsumige to hæbbenne meatte and hwitel
and bedfelt and heafodbolster.
 55.91.16. Ðeahhweþere se abbod sceal gelomlice sceawian þa
bed and asmeagan for syndrigum æhtum.
 55.91.18. Gif hi hwa hæbbe, oðþe on his bedde funden sy,
þæt he from his abbode ne onfeng and þurh his sylen ne næfde,
underlicge se þære hefigestan and þære stiþestan þreale.
 55.91.20. Toþy þæt þes leahter syndrigere æhta mid
ealle gewanod sy and adilegod, synd gesealde from þam abbode ealle neadbehefe
þing, þæt is cugele, syric, meon, hosa, slyfa, gyrdel, seax, græf,
nædl, sceat, weaxbreda, ðæt ælcere neode beladung sy adilegod,
þæt hy þurh neode nane tale to syndrigre æhte næbben.
 55.92.5. A sceal beon fram þam abbode geornlice besceawod and
behealden se cwide, þe awriten is on þære boc, þe is gehaten <foreign>Actus
Apostolorum</foreign>, ðæt is, þæt æghwylcum wæs geseald, swa swa he
behofode and neode hæfde.
 55.92.9. Swa eac se abbod foresceawige þa untrumnessa þara,
þe for neode and þearfe gehwylces þinges behofiað, and no on hyra neode
wandige for ðan yflan willan æfestigra manna; beþænce he a Godes
edlean on eallum his domum, þæt is, þæt him bið æt Godes dome
geleanod, be þæm þe he ær worhte.
 56.93.2. BE ABBODES BEODES GEREORDE.
 56.93.3. Ðæs abbodes myse sceal a beon gemæne þearuum and
elþeodegum mannum.
 56.93.4. Þænne he to lyt cumena hæbbe, laðige him to
swylce gebroðru, swylce he wille; stande on his dome, hwylce þa syn;
læte þeahhweþere ænne oþþe twegen ealdras mid þam gebroþrum,
þe heora þeawa begymen.
 57.95.2. BE MYNSTRES CRÆFTIGUM.
 57.95.3. Gif cræftige men on mynstre syn, began þane cræft
and georne wyrcen, gif hit se abbod geþafað.
 57.95.4. Gif hwylc hyra for ðæs cræftes þingon hine
toþundenlice onhefð, for þæs cræftes truan and forðy, þe he
bydæle þære stowe mid his cræfte framað, sy he ascyred from þam
cræfte, and he natoþyshwon eft þone cræft ne beginne, butan he mid
micelre eaðmodnesse þæs abbodes unnan begyte.
 57.95.10. Gif man hwæt becypan scyle, þæs þe cræftige
men on mynstre wyrcað, warnien þa, þe þone ceap drifað, þæt hi
nan þing facenlices on þam ceape ne don.
 57.95.12. Gemunen hi a Annaniam et Safiram, þylæs þe þone
deað on hyra sawle þolien, þe hi licumlice þoledon, ælc þara þe
on þisum oþþe on ænium oþerum mynstres þingum ænig þing
facenlices deð.
 57.95.15. Gif hwylc neod sy to becypenne ænig þing heora
handcræftes, þæt sy butan gitsunge undeoror geseald, þonne hit
woroldmannum gewunelic sy, þæt Godes lof on eallum þingum stande.
 58.97.2. BE NIGCUMENRA GEBROÐRA ANDFENGE.
 58.97.3. Gif hwa niwan to mynsteres drohtnunge gecyrran wille, ne
sy him no eaþelice þæs infæres getiðod; ac do man ealswa se apostol
tæcð, þæt is, þæt mon georne fandige, hwæþer hi mid Godes
gaste afyllyde syn.
 58.97.6. Gif he geþyldelice forbyrð ægðer ge hosp ge
edwitu, and on þære wearne þurhwunað þeah and eadmodlice bit,
þæt him mon infæres tiþige, sy he underfangen embe ane feower dagas
oþþe fife and wunige on cumena huse ane feawa dagas.
 58.97.11. Tæce him mon siððan to nigcumenra manna huse, and
he þær ete and reste and embe his gastlican þearfe smeage.
 58.97.13. And gastlic ealdor and wis his hæbbe gymene, þe wel
saula Gode cunne gestrynan, se georne behogige and gesinlice gime, hwæþre
he mid fulre anbryrdnesse and arweorðnesse God ælmihtigne gesece, and
hweþer he carful sy and sceot to godcundum weorce and to hyrsumnesse, and
hweþer he mid geþylde hopsas and edwitu þolian wille.
 58.97.18. Syn him gebodod eal seo stiðnesse and seo earfoðnes,
þe to Gode læt and to heofena rices gefean.
 58.97.20. Gif he þonne behæt staðolfæste þurhwununge,
embe twegen monðas sy þes regol geræd him ætforan, and sy him þus
to gecweden: Her is seo æ, þe þu under hire tæcnige winnan wilt and
campian; gif þe onhagige, þæt þu hit healdan mæge, far ðe in; gif
þe ne onhagige, far ðe freoh, þider þu wille.
 58.99.2. Gif he þonne git þurhwunað, sy he gelæd eft to
nigecumenra monna huse, and his mon georne fandige, hwæþer he þolemod sy
and geþyldig.
 58.99.4. Eft embe syx monðas sy him geræd eal þes regol fram
foreweardon, þæt he þe geornlicor understande, hwæt hit sy, þe he
tofundað.
 58.99.6. Gif he þonne gyt þurhwunað, ymbe feower monðas sy
him eft þes yleca regol geræd and þæt andgyt gewissod.
 58.99.8. Gif þonne be his agenum dome behæt, þæt he eallu
þing gehealdan wille and ealle þæs regoles beboda mid eaðmodnesse
gefyllan, sy he underfangen on þære geferrædenne.
 58.99.11. Wite he eac, þæt he mid þæs regoles bendum swa
is getiged and gestaþelod, þæt he of ðam dæge of þam mynstre
faran ne mot, ne his sweoran ascacan, ne ascyrian fram þam geoce þæs
halgan regoles, ðonne he moste ær swa geceosan swa aweorpan, swaþer he
wolde, under swa langsumre smeagunge.
 58.99.17. Siðþan he underfangen sy and innan ciricean gebroht,
behate he beforan ealre gefærrædenne Gode and eallum his halgum, þæt
he staþolfæst on mynstre gewunian wille and his þeawas ealle to Godes
willan geweman and on hyrsumnesse þurhwunian.
 58.99.21. Gif þænne ahwænne þis behat abrycð, wite he,
þæt he bið geniþered and gehyned fram ælmihtigum drihtne, þe he
bysemerað.
 58.101.1. Be þam his gehate sette he fæstnunge mid gewrite to
þæs abbodes naman and þæra halgena, þe hyra reliquie, þæt is
hyra ban, on þære stowe restað.
 58.101.3. Write he þa fæstnunge mid his agenre handa, gif he
þonne writan ne cunne, bidde oþerne, þe writan cunne, þæt hine
aspelige, and he sylf on þam gewrite rode tacn mearcige and hy swa
fæstniende mid his agenum handum uppan þone altare alecge.
 58.101.8. Sona swa he þæt gewrit uppan þone altare alecge,
beginne þis fers and þus cweþe: <foreign>Suscipe me, Domine, secundum eloquium
tuum, et uiuam, et non confundas me ab expectatione mea</foreign>, þæt is on ure
geþeode: Drihten, onfoh min æfter þinum behate, and ic libbe, and ne
gescend þu me on minre anbidunge.
 58.101.13. Þæt ylece fers he sceal þriwa cweþan and eal
geferræden þriwa mid þam ylecan ferse andswarian and þærto
geþeoden <foreign>Gloria Patri</foreign>.
 58.101.15. Se sylfa nigecumena broðor, siðþan he gehalgod
bið, gefealle ælces ænlipiges fet and þæs wilnige, þæt hi him
fore gebidden; of þæm dæge sy he broðor geteald on þære
geferrædenne.
 58.101.19. Gif he hwylce æhta hæbbe, oðþe hi on ær
þearfum gedæle, oðþe arweorðlice mid him sylfum þam mynstre
betæce; he nan ðing him sylfum to syndrigum æhtum ne gehealde;
eornestlice, of ðam dæge nah he forðon his agenes lichoman geweald, þe
oþera æhta ne sceolde.
 58.101.23. Hine man sona unscryde and þa reaf nime, þe he ær
notode, and hine mid mynstres reafum gescryde.
 58.103.1. Healde mon on hrægelhuse þa reaf, þe he him
ofdyde, toðy, gif he ahwænne mid deofles costnunge beswicen bið,
þæt on geþafunge gæþ, þæt he his gehat Gode awæge and
þæt mynster forlæte, þæt na næfre ne geweorþe, sy benæmed
þæs godcundan reafes and mid þam weoroldcundum, þe he ær forlet,
gescryd and swa of mynstre adræfed.
 58.103.6. Healde mon þeah æfre þæt gewrit his
fæstnunge on þam mynstre.
 59.103.9. BE RICCERA AND ÐEARFENA ANDFENGE.
 59.103.10. Gif hwylc rice mon and æþelboren his bearn Gode on
mynstre geoffrian wile, gif þæt cild þæs andgites næbbe, þæt
he sylf mæge oðþe cunne hine sylfne, gefæstnian hine þa magas mid
ofrunge, þæt is, bewinde þæs cildes hand and þæt gewrit his
fæstnunge on þæs altares weofodsceate and hine swa Gode geoffrien mid
offrunge hlafes and wines.
 59.103.16. Behaten þa magas and mid aþe gefæstnian, þæt
hi næfre syndrige æhta hyra mæge ne gesellan, ne þurh hy sylfe ne
þurh nænne gespelian, ne hy næfre nænne incan ne secen, hu him to
syndrigum æhtum gerymed sy.
 59.103.19. Gif hy þonne hwæt syllan willan, sellan hi þæt
þære haligan stowe to rihtum gemænscipe, him to ecum edleane; and him
siþþan sy wegnestes getiðad, and swa mid wegneste ham cyrren, gif hi
þæs wilnien.
 59.105.1. Syn ealle þa æhta, þe þam cilde gebyrien, swa
fordylegade and todælede, þæt him nan hyht beon ne þyrfe, þelæs
þe he losige, gif he his hyht beset on syndrigum æhtum, þæt na ne
geweorðe; we foroft onfundon, þæt mænig þurh þone hiht syndrigra
æhta losode.
 59.105.7. Do handswagelice be hyra bearnum, þa þe unrice synd
and hæfenlease þearfan.
 59.105.8. Gif hi nane æhta to sellenne næbben, offrigen hyra
bearn anfealdlice on gewitnesse rihtgelyfedra manna.
 60.105.12. BE ABBODUM AND OÐRUM GEÐUNGENUM ÐE MYNSTRES
WILNIAÐ.
 60.105.14. Gif hwylc mæssepreost wilnað, þæt hine mon to
munuchade to mynstre underfo, ne sy him na ðe raþor getiþad, forþy þe
he mæssepreost is.
 60.105.16. Gif he þonne þurhwunað on þisse gewilnunge, ne
sy nan ðing forlæten, þæt þe regol tæce on his fandunge, ac
underfo he georne ælcne regoles þeaw and tæcinge; sy he æfter
Cristes boce tæcincge þus geahsod: Freond, to hwy com þu?
 60.105.20. Þæt is on andgite: com þu mid sibbe and mid
soþre anbryrdnesse, þe mid ungeþwærnesse and licetunge?
 60.107.2. Sy him geþafod, þæt he styde æfter þam abbode
healde and þæt he mæssan singe, gif se abbod swa tæce; ne
gedyrstlæce he na þa þenunge to beginnenne butan þæs abbodes
hæse.
 60.107.5. Sy he simle gearo to ælcere steore be regoles
tæcincge, and swa micle eaðmodre, swa he furþor on hade is, bysnige he a
ealle eaðmodnesse eallum þam, þe hine midwuniað.
 60.107.7. Gif he for his hades arweorðnesse furðor forlæten
sy, ne gedyrstlæce he on nanre gefadunge þurh þæs hades truan no
furþar, þonne his gecyrrednes wæs; ac besceawige a þone steal his
gecyrrednesse and hine be þam gemedemige, butan hine mon for ðam sacerdhade
furðor forlæte.
 60.107.13. Ða þe clerichades synd and munuchades wilniað, syn
hy underfangenne on medemum stydum, swa þeah, þæt hy behat don be hyra
staþelfæstnesse and be ealre þæs halgan regoles gymene.
 61.109.2. BE ELÐEODEGUM MUNECUM HU HI MON UNDERFON SCEAL.
 61.109.4. Se utancumena munuc, þe of uncuðum eardum cymð, gif
he on cuman hiwe wunian wile and mid nanre oferflowednesse þæt mynster ne
gedrefð, ac bið eaðhylde and þære stowe þeawum getricce, sy he
onfangen and swa longe wunige, swa him sylfum licige.
 61.109.8. Gif he gesceadelice mid eaðmodnesse and mid soþre
lufe hwilcu þing on mynstere tæle oþþe tæce, underfo se abbod
þæt mid eaðmodnesse and smeage on his geþance, þæt hine God
þider asende, þæt seo stow þurh hine gegodod and geriht wære.
 61.109.13. Gif he eft on ænigne timan hine sylfne to mynstres
wununge gefæstnian wile, ne sy na his gewilnung onscunod, forþy þe mon
meahte his lif tocnawan on þan fyrste, þe he on cuman hiwe on mynstre
wunade.
 61.109.16. Gif hine mon leahtorfulne ongit on þone timan his
cumliðnesse, ne sceal he agan nane geþeode, naðer ne wið þæt
mynster ne wið þa geferrædenne, ac him mon secge mid arweorðnesse,
þæt he þanon gewite, þelæs þe he mid his yrmðe oþre
geleahtrige.
 61.109.20. Gif he þænne swa aredad bið on þære
cumliðnesse, þæt he ne sy wyrðe þære scyrunge, þeah he na ne
bidde, hine mon georne weme, þæt he wununge healde, toþi þæt oðre
þurh his godan bysenunge gelærede syn and gebeterade, forþy þe on
ælcere stowe is anum drihtne, þæm heofonlican cyninge, geþeowad and
gehyrsumod.
 61.111.2. Gif se abbod his geearnunge swylce ongyte, he hine mot be
suman dæle furþor weorðian and him innor tæcan stede and setl.
 61.111.5. Na þæt an be munecum anum is þis to healdenne, ac
eac swylce be arwyrðum canonicum, þe to munuclife cumað, þæt hi
þurh gode geearnunge furðor syn gemedemad, syn swæþer hy syn, þe
sacerdhades swa clerichades, gif se abbod his lifes geearnunga swylce
tocnæwð.
 61.111.10. Warnige þeahhweþere se abbod, þæt he natohwon
of nanum cuþum mynstre munuc ne underfo to wununge, butan hit his abbodes
geþafung sy and him þæs gewrit sænde mid swutelunge, forðy hit is
þus awriten: Ne do þu oþrum, þæt þu nelle, þæt þe sylfum
gedon sy.
 62.111.16. BE MYNSTRES SACERDUM AND HYRA ÐENUM.
 62.111.17. Gif hwylc abbod mæssepreostes behofige, oðþe
diacones, geceose he of his agenum geferum þe þæs hades wyrðe sy, and
hine gehadian læte.
 62.111.20. Syþþan he þonne gehadod sy, warnige hine georne
wið modignesse and toþundenre upahefednesse, ne he nan þing furðor ne
gedyrstlæce, þonne him from his abbode beboden sy; wite he eac, þæt
he swa micle eaðmodra beon sceal on regoles underþeodnesse, swa miclum swa
he furðor forlæten is.
 62.113.2. Ne he þurh þone truwan his sacerdhades ofergumige
þa hyrsumnesse and þa steore þæs halgan regoles, ac þurh þone had
a swiþor and swiðor on God ælmihtigne þeo.
 62.113.4. Healde he simle þone styde and þa endebyrdnesse his
gecyrrednesse, butan þære þenunge anre þæs halgan weofodes, gif hit
swa getimige, þæt se abbod and seo gecorenes þære geferræddenne
hine for his lifes geearnunge weorðian wile and furðor gemedemian.
 62.113.9. Wite he þeah, þæt he sy a underþeod þam halgan
regole and þam prafoste, and ælc þing do and acume, þæs þe hy him
to rihte tæcen.
 62.113.12. Gif he ælcra þurh toþundennesse gedyrstlæcð,
ne sy he sacerd geteald, ac Godes wiþercora.
 62.113.13. Gif he þonne þurh myngunge gerihtlæcan nele, sy
he on þæs bisceopes gewitnesse gestanden.
 62.113.15. Gif he þonne gyt gebetan nelle, æt openum gyltum sy
he of mynstre adræfed, þeahhwæþere gif his toþundennes to þam
micel wæs, þæt he underþeod beon nolde, ne ðam halegum regole
hyrsumian.
 63.113.20. BE EALLES GEFERES ENDEBYRDNESSE.
 63.113.21. Ælc endebyrdnes on mynstre sceal beon gehealden and
gefadod be heora gecyrrednesse and be lifes geearnunge and be þæs abbodes
gestaþelunge.
 63.113.23. Se abbod ne geunstille, ne ne gedrefe þa heorde, þe
him underþeod is, ne he nan þing ne misfadige, ne unrihtlice ne
geendebyrde, swylce he freolice don mote þæt, þæt him licige; wite
he, þæt he æt Godes dome gescead agyldan sceal and andsware ealra his
doma and ealra his dæda.
 63.115.2. Æfter þære endebyrdnesse, þe se abbod
gestaþelað and þa gebroþra him betweoh healdað, gange ælc æfter
oðrum to cosse, to husle and be þan on chore stande and sealmas and
gehwylce þenunga beginne.
 63.115.5. On nanum stowum ne sy endebyrdnes be nanre ylde gefadod,
ne seo ylde þa geogoðe ne forþringe, forði Samuel and Daniel cildgeonge
for ealdædum mæssepreostum demdon.
 63.115.8. Forði þonne, butan þam anum, þe for heora
leahtrum of hyra endebyrdnesse utor ascofene synd, oðþe for haliges lifes
geearnunge innor genumene, ælc oþer, oferylde and geogeþe, healde his
endebyrdnesse, swa swa he gecyrde, swylce ic þus cweþe: Gif twegen on anum
dæge to Gode gecyrrað, sy se furðor on ælcre endebyrdnesse, þe on
þære forman tide þæs dæges, þonne se on þære oðre tide
cymð, sy he swylcre ylde oðþe geþincðe, swylce he sy.
 63.115.16. Ða gingran forði arweorðian hyra yldran, and þa
yldran lufian hyra gingran.
 63.115.17. Ne gedyrstlæce hyra nan, þæt he oþerne agenum
naman synderlice genemne, ac þa yldran hyra gingran broþor nemnen, and þa
gingran hyra yldran nonnos nemnen, þæt is: leof and arwesa.
 63.115.20. Se abbod forþi, þe he Godes gespelia is, sy hlaford
gehaten and fæder, na for his agenum þingum, ac for Cristes arweorðnesse
and for þæs lufe, þe he speleð.
 63.115.23. He symle þencende sy and hine swylcne on godre
drohtnunge gegearwige, þæt he sy wyrðe swa micles weorðscipes.
 63.117.1. Swa hwar swa gebroðra hi gemetan, a se gingra bletsunge
bidde fram þam yldran.
 63.117.3. Gif se yldra swa forðgange, þær se gingra sit,
arise se gingra mid eadmodnesse and þam yldran to setle ryme; ne
gedyrstlæce se gingra, þæt he mid þam yldran sitte, butan he hine
hate, þæt simle sy gehealden, þæt on haligum bocum awriten is,
þæt is, þæt hi him betweoh arweorðnesse healdan and mid
arweorðnesse hi gemeten.
 63.117.9. Þa cild and seo geogoð mid steore and
þeawfæstnesse hyra endebyrdnessum fylien, ge on cyricean ge on beodernne;
syn hy a behealdene mid steore and mid mycelre heordrædenne, ægðer ge
inne, ge ute, ge æghwær, oð þæt hy to andgyttolre yldo cumen and
to fulfremedre gestæþþignesse.
 64.117.15. BE ÐÆS ABBODES HADUNGE.
 64.117.16. On abbodes hadunge a is þæt to besceawigenne mid
miclum gesceade, þæt se sy to abbode geset, þe eal geferræden anmodum
geþeahte and halwendum æfter Godes ege gecyst.
 64.117.19. Gif geferræden þæne ræd on gemænum
geþeahte misredað and feawa witena þæs geferes þa þearfe forgode
wislicor tocnawað, stande þara ræd, þe mid Godes ege and wisdome þa
þearfe geceosað, þeah heora feawa sy.
 64.119.1. Ne þa oþre ongean þæt ne sacan.
 64.119.2. Æfter his lifes geearnunge and æfter his wisdomes
lare sy gecoren, se þe to abbodhade sceal, eac swylce þeah he latost to
mynstre come and ytemest sy on endebyrdnesse þære gesomnunge.
 64.119.5. Gif hit þonne swa getimað, þæt eal geferræden
anmodum geþeahte þone to abbode gecyst, þe hyra leahtrum geþeafige and
him on gewil gange, and þæt þurh æfeste men and rihtgelyfedum cuþ
bið þam biscope, þe seo halige stow on his bisceoprice is, forbeode he
and alecge þa þwyrnesse hyra ungeþeahtes and mid fultume abboda and
rihtgelyfedra manna, gesette þæne and gehadige to ðam dihte abbodhades,
þe Godes hus wel fadige and on Godes riht gange and na on þweorra manna
gewil.
 64.119.13. Wite ægþer ge bisceop ge þa rihtgelyfedan,
þæt hy micele mede æt Gode habbað, gif hy swa doð mid Godes ege,
eac swylce micel wite, gif hi on geþafunge gað and for gymeleaste hit ne
betað.
 64.119.17. Ðænce se abbod, siðþan he gehadod sy, hu micele
byrðene and hu hefigtyme he underfeng mid þam hade; wite he eac and smeage,
hu he swyþor þam saulum framian mæge, þonne embe ricetere his
anwealdes hogian.
 64.119.20. Eornostlice hit gedafenað, þæt he wel gelæred
sy mid godcundre lare and to þan snotor, þæt he cunne haligo spel
reccan, ægþer ge of þære ealdan cyþnesse ge of þære niwan, and
he sylf on geearnunge swylc sy, þæt man embe his agene halignesse sprecan
mæge.
 64.119.24. Sy he clæne and syueræte and mildheort, and sy a
seo mildheortnesse wyldre þonne se rihta dom, þæt he on þæt ylce
gemet Godes miltse begyte.
 64.121.1. Hatige he þa leahtras and lufige þa gebroðra.
 64.121.2. Sy he snotor and wel besceawod on his dædum and na
oferswiþe ne þreage, þylæs þæt omige fæt mid ealle toberste,
gif he hit mid ungemete scæfð; besceawige he a his agene tyddernesse and
þurh þæt gebeorh sy, ne forbryte he na þæt tocnysede hreod.
 64.121.6. Ne tæce we na mid swa geradum bysenum and gebeorhlicum
larum, þæt he leahtras fyrðrige and weaxan læte, ac þæt he
snotorlice and mid soþre lufe hy simle wanige, swa swa he ongyte, þæt
hit framian mage his underþeoddum, swa swa we geo ær wiðforan
cwædon.
 64.121.10. Hycge he and gecneordlæce, þæt hine mon lufian
mæge swiþor, þonne ondrædan.
 64.121.12. Ne sy he drefre and ancgmod, ne sy he to swið and
anwille, ne sy he æfestig and fæcne, forþy a bið ungestillod and
restleas, þe mid þam unþeawum beled bið.
 64.121.14. Sy he a foregleaw and wel besceawod on his gebodum;
ægðer ge æfter godcundum þingum ge æfter woroldcundum tosceade he
and gemetegie þa weorc ealle, þe he betæce.
 64.121.17. Geþence he þa gesceadwisnesse Sancte Jacobes,
þæs heahfæder, þe þus cwæþ: Gif ic mine heorda to swiðe on
gange þrafige and swence, hy ealle anes dæges sweltað.
 64.121.20. Nime him þas bysene and oþre swylce þæs soðan
gesceades, þe is ealra mægena modor, and swa ealle þing gemetige,
þæt sy þonne gyt on his gebodum, þæt þa strangan furðor wilnien
and þa unstrangan ofersymede heora þeowdom ne forfleon, and huru þinga
þæs anes hicge, þæt þises andweardan regoles gebodu on eallum
þingum gehealdene syn and gefyllede.
 64.123.1. Ðonne he wel þenað and hures drihtnes heorde
cwiuerlice ealgað and to rihte manað, he onfehð ece lean fram drihtne and
bliþe gehyrð, þæt se goda þeowa gehyrde, þe on rihtne timan
hwæte gedælde his efenþeowum: Soþ is, þæt ic secge, ofer ealle
his god he hine to ealdre for his gedreoge gesette.
 65.124.2. BE MYNSTRES PRAFASTE.
 65.124.3. Foroft hit getimað, þæt swyþe hefigtyme sacu and
ungeþwærnessa on mynstre aspringað þurh þæs geendebyrdan
profostes misfadunge; hyra sum mid þam awyrigdan gaste toþundennesse swa
stiþe toblawenne, þæt him þincþ, þæt he sy oþer abbod, and
þurh þæt he hine sylfne swa godne teleþ, bið swiðe sacful and
micele ungeþwærnesse and mænigfealde saca on þære geferædenne
wyrcð.
 65.124.9. Ðis gelimpð swiþust on ðam stowum, þær se
profost on gymenne bið geset fram þam ylcan biscopum oþþe abbodum, þe
þone abbod gehadodun and on þam weorðmente settan.
 65.124.12. Eaþe is to understandenne, of hwylcum antimbre þeos
unþæslicu asprincð þisse miclam toþundennesse: him þincð on his
geþance, þæt he þam abbode ne þyrfe hyran, forþy þe he hine to
prafoste ne sette, ac þa sylfan him prafostscire betæhtan, þe þæne
abbod to abbodhade gecoran.
 65.124.17. Ðurh þis beoð awecte andan mid miclan æfeste,
saca and tala and herincga, ungeþwærnessa and misfadunga.
 65.124.18. Ðonne se abbod and se prafost ungerade beoð and him
betwyx sacað, ægðer ge hyra agne saula þurh þas frecenesse losiað,
and eac swylce þara, þe him underþeodde synd, þonne hy sume mid geficum
wið þone anne þeodað and leasettað, sume wið þone oþerne.
 65.125.3. Seo frecenes þyses yfeles belimpð to ðam swiðust,
þe hi sylfe ealdras geworhton on swylcere fadunge and endebyrdnesse.
 65.125.5. We forði foresceawiað and fremful taliað to
gehealdsumnesse gemænre sibbe and soþre lufe, þæt eal mynstres fadung
and endebyrdnesse on þæs abbodes dome and tæcinge simle stande.
 65.125.8. Gif hit beon mæg, swylc notu þurh decanonas on
mynstre sy gefadod and geendebyrd on þa wisan, þe se abbod dyht, þæt
na nan ænlipig ne modige, ne hine na ne anhebbe, þonne mynstres notu
manegum bið betæht.
 65.125.12. Gif seo stow þæs neode hæbbe and seo
geferræden þæs mid gesceade and mid eaðmodnesse þæs gewilnige,
and hit þam abbode ræd þince, swa hwilcne swa se abbod geceose mid
geþeahte þara broþra, þe God ondrædæð, sette þæne him to
prauoste.
 65.125.17. Se sylfa prauost do mid arweorðnesse eal, þæt him
fram þam abbode getæht bið; ne do he nan þing ongean þæs abbodes
willan and gefadunge, forþi swa miclan swa he furður on weorðmynte
forlæten bið, swa miclan he sceal geornlicor Godes gerihta healdan and
regules beboda.
 65.126.1. Gif se prafast hlehterful onfunden bið, oþþe mid
modignesse beswicen, oþþe þæs halgan regoles beboda forsyhð, sy mid
wordum gestyred feower siðum.
 65.126.3. Gif he gebetan nele þurh worda myngunge, sy him þreal
geboden be regoles tæcinge.
 65.126.5. Gif he þurh þreale nele gerihtan, he sy aworpen of
þam prafostfolgoðe, and sy oþer on þa note geset, þe þæs wyrðe
sy.
 65.126.7. Siþþan he bescired bið, gif he on þære
geferrædene gedefe ne bið and gehyrsum, hine man of mynstre mid ealle
adræfe.
 65.126.9. Geþænce þeahhwæþere se abbod, þæt he
Gode ælmihtigum gescead agyldan sceal be eallum his dædum and domum, and
warnige, þæt he þurh andan ne sy onweard þam profaste and swa his
agene saule mid forbærne.
 66.126.14. BE ÐÆS MYNSTRES GEATWEARDE.
 66.126.15. To þæs mynstres geate sy geatweard geset, eald and
wis, þe mid gesceade cunne andswara syllan ærenda underfon; seo ripung his
gestæþþignesse sy swylc, þæt hine ne worian, ne scriðan ne
lyste.
 66.126.18. Se sylfa geatweard sceal cytan habban wið þæt
geat, þæt þa cuman, þe mynster geseceað, simle gearone hæbben and
andwyrde þæra ærenda underfo.
 66.126.20. Swa se cuma cnocige, oþþe se þearfa clypige, he
sona cweþe Gode þanc, and hine georne bletsige and geþwærlice mid
Godes ege mid ofeste andswarige mid þam wylme þære soðan lufe.
 66.127.1. Se sylfa geatweard, gif he fultumes behofige, sy him
gingra broðor betæht, þe him mid wicnige.
 66.127.4. Gif hit beon mæg, swa sceal mynster beon gestaþelod,
þæt ealle neadbehefe þing þær binnan wunien, þæt is
wæterscype, mylen, wyrtun and gehwylce misenlice cræftas, þe synd gode
to beganne, þæt nan neod ne sy munecum, utan to farenne, forþy þe seo
utfaru nan þing ne framað hira saulum.
 66.127.9. Þæs regul ic wille, þæt gesinlice sie geræd
on geferrædenne, þæt hyra nan þurh nytennesse hine beladian ne
mæge.
 67.127.12. BE ÐAM ÐE UT OF MYNSTRE ON ÆRENDE FARAÐ.
 67.127.13. Ða gebroðra, þe me for neode ut asend, bebeodan hy
sylfe gemænum gebede, ægðer ge þæs abbodes ge ealles geferes, and
þa hwile, þe hi on fare beoð, syn hy on gemynde, and æt ælces
tidsanges ende eal geferræden him foregebidden.
 67.127.17. Ðy forman dæge, þe hy ham cyrrað and to mynstre
cumað, astreccen hi æt ælces tidsanges ende on hyra gebedhuse, and him
ealle gemænlice foregebidden, þæt him nan þing ne derige, þæs
þe hi agyltan on þam færelde, aþor oðþe þurh gesihþe, oþþe
þurh gehlyste æniges yfeles þinges, oþþe þurh idele spræce.
 67.128.4. Ne hyra nan ne dyrstlæce, þæt he oðrum recce,
oðþe mid wordum gecyðe, hwæt he butan mynstre geseah, oðþe
gehyrde; hit is micel mægena tostencennes, gif hit hwa deð.
 67.128.7. Gif hit hwa gedyrstlæce, sy he gewyld mid rihtlicre
steore.
 68.128.9. BE UNACUMENLICRA ÐINGA GEBODE.
 68.128.10. Gif hwylcum breþer færlice hwæt hefelices and
unacumenlices beboden sy, underfo he þa geboda his tæcendes mid ealre
geþwærnesse and mid micelre eaðmodnesse.
 68.128.12. Gif he þonne eallunga ongyt, þæt þæs gebodes
micelnes on þære hyrsumnesse his mihta oferstihð, þæt he eft mid
geþylde on gedafenre tide his mægenleaste his ealdre gecyþe, he no
þeah na wiðstande, ne mid modignesse ne wiðcweþe.
 68.128.16. Gif þæs ealdres cwide þurhwunað and his gebod
aheardað, wite se gingra mid gewisse, þæt hit him eal framað, and
þurh Godes truwan mid soþre lufe þa hyrsumnesse beginne, þeah hine hwon
onhagige.
 69.129.2. BE ÐAM ÐÆT NAN OÐERNE ON MYNSTRE NE BEWERIGE.
 69.129.4. Miclan is to warnienne, þæt nan broðor ne
gedyrstlæce, þæt he oþerne oþþe mid wordum bewerige, oðþe mid
ænigum anginne geealgige, þeah him word gemæne sy.
 69.129.6. Ne sy þis on nanum gemete gedyrstlæht fram
munuchades mannum, forði þanun mæg aspringan seo mæste sacu and se
mæsta swice ealra ungeþwærnessa.
 69.129.9. Gif hwa þis ofergyme þurh ænige gedyrstnesse, sy
he ealra teartlicost geþread.
 70.129.12. BE ÐAM ÐE NAN OÐRUM DYNT NE GEBEODE.
 70.129.13. Sy forboden on mynstre ælcere gedyrstignesse
intinga.
 70.129.14. We geendebyrdaþ and gesettað, þæt nanum ne sy
alyfed, þæt he ænigne broðra ne amansumige, ne mid swingele þreage,
butan þam anum, þe se abbod þæs anweald sealde and leafe, þæt hi
swa don moston.
 70.129.17. Ða synfullan syn eawunge geþreade beforan ealre
geferræddenne, þæt þara oþra gehwylc þurh þæt geegesod sy.
 70.130.1. Cildgeongum mannum eal geferræden unþeawas styre,
and hyra mycele gymene hæbben oð þæt fifteoþe ger hyra ylde;
þæt þær sy gedon mid eallum gemete and mid eallum gesceade.
 70.130.4. Gif hwylc hyra þurh gedyrstignesse on maran ylde
betæcþ and þreale gebyt, butan þæs abbodes hæse, þe underlicge
rihtlicre steore.
 70.130.6. Syn eac handswagelice geþreade, þa ðe on þam
sylfum cildum mid ungesceade gehatheortað, forþy hit þus awriten is:
ðæt þu nelle, þæt þe sylfun gedon sy, ne do þu þæt
oþrum.
 71.130.10. BE ÐAM ÐÆT ÆLC OÐRUM HYRSUMIGE.
 71.130.11. Hyrsumnesse god and duguð þæt is a ðam abbode
to gegearwienne and mid mycelre eaðmodnesse to gebeodenne, na him anum, ac
eac swylce ælc broðor oþrum estelice hyrsumige; witon hi eac, þæt
þurh hyrsumnesse him bið weg gerymed to Gode.
 71.130.15. Hæbbe se abbod anweald on eallum his hæsum and eac
swa þa ealdras, þe fram him to ðam gesette synd, þæt hi oþrum
beodum; we elles nanum oðrum ne geþafiað, þæt he gebod æfter
hæse age; elles ælc oþrum hyrsumige mid soðre lufe and mid mycelre
endebyrdnesse.
 71.130.19. Gif hira hwylc geflitgeorn bið, sy him gestyred.
 71.131.1. Gif hwylcum breþer for ænigum litlum gylte byþ
gecid/ oþþe gestyred fram his abbode oþþe ænigum his yldrena,
oþþe ongyt, þæt hira æniges mod wið hine astyred bið, þeah
hit for gehwædum and eaþelicum þincge sie, he þærrihte hine
astrecce butan ælcere elcunge and swa lange astreht æt his fotum licge,
oþ þæt he his yldran mod gegladige and his bletsunge begite.
 71.131.7. Gif he þis oferhigð and hit don nelle, hine man yfele
mid swingele hæbbe; gif he on toþundennesse þurhwunað, hine man of
þam mynstre mid ealle adræfe.
 72.131.11. BE GODUM ÆFSTE, ÐE MUNECAS HABBAN SCEOLON.
 72.131.12. Eal swa yfel biternesse anda and æfst ascyreð fram
Gode and læt to helle, ealrihte swa god anda and anhering ascyreð fram
synna leahtrum and læt to Gode and to ecum life.
 72.131.14. Forþi þenne munecas þæne æran andan
awyrpende, þysene oþerne mid hatan wylme soðre lufe geornlice began;
ælc hicge mid arweorðnesse and mid þæs uplican lifes gewilnunge, hu
he oþerne on halgum þeowdome forþeon mæge.
 72.131.18. Hi mid geþylde him betweoh betende forberen þa
untrumnessa hira lichamena and þa tyddernessa hira þeawa; ælc oþrum to
geflites, hu he swyðust mæge, hyrsumige.
 72.132.3. Hira nan ne filige his ahnum dome on þam þingum, þe
he him sylfum nytwyrðe talige and behefe, ac þam swiðust, þe oðrum
furður framiam mæge, þonne him sylfum.
 72.132.6. Dælen him betweoh mid soðre lufe þa sibbe hira
broþorrædene, ondræden a hira drihten, and hira abbod lufian mid
anfealdre lufe and mid eaðmodre; hi nan þing him inmedre ne læten, ne
besorhre, þonne hira drihten, þe us ealle gemænelice to ecum life
gelæde.
 73.132.12. BE ÐAM ÐÆT ÆLC RIHTWISNESSE GYMEN ON ÐISUM
REGULE NIS GESET.
 73.132.14. Ðisne regul, þæt is lifes rihtunge, we awriton
toþy, þæt we hine on mynstre healden and æt sume cyrre geswutulian,
þæt we angin godre drohtunge and godra þeawa arwyrðnesse þurh hine
hæbben.
 73.132.18. Se þe fulfremednesse haligre drohtnunge habban wile,
þæt þa synd gesette to lifes bysene halegra fædera lara, þara gemen
and gehealdsumnes gelæt mannan to fulþungenre fulfremednesse.
 73.133.2. La, hwylc tramet is, oþþe hwylc spræc þæs
godcundan lareoudomes, aþer oðþe þære ealdan cyðnesse oþþe
þære niwan, þæt ne sy seo rihteste bysen uran menniscan lifes?
 73.133.4. Oþþe hwylc boc is þara halgan fædera and
rihtgelyfedra, þæt þæt ne clypige and swege, þæt we mid rihtum
færelde cuman scylan to urum scyppende?
 73.133.7. Eac swylce þara haligra fædera and þa gesettan lif
hira drohtnunge and se regul ures halgan fæder Basilii, hwæt is hit elles
butan getimbrunga and tol haligra manna and þara muneca, þe wel and rihte
libbað and gehyrsume synd?
 73.133.11. To sceame and to ablysunge hi sint us, þe asolcene
synd and yfele and gymeleaslice mid unrihte libbað.
 73.133.13. Swa hwylc swa onettende efst to þam heofonlican
eþle, gefreme ærest þurh Godes fultum and mid Gode geenda þisne
læstan regul, þe her awriten is, to anginne godre drohtnunge, and swa
æt nyhstan Gode fultumiendum, þu cymst to þam marum geþincþum lare
and mægna þara halgena, þe we bufan gemundum, þæt a geweorðe ece
lif to edleane and midwununcg mid Gode eallum þam, þe þissum regule
filigeað.
 73.133.20. HER GEENDAÞ ÞÆS REGULES BEC FEDERYS HEALICES AND
ÞÆS EADIGAN ABBODES BENEDICTES: IN NAMAN GODES, URES HELENDES CRYSTES.

END_TEXT
START_TEXT

BenRApp
B10.3.1.3.
Benedict, Rule: Schroer 1885-8, 134-41 (App. I-II).



 134.2. BE MUNECA CYNNE.
 134.3. Syx synt muneca cynerena, þara synt þreo þa selestan,
þa oþere þreo þa forcuþestan and eallum gemete to forbugenne.
 134.5. Þæt forme cyn is mynstermanna, þe gemænan life
drohtniað on mynstre, gelice þam halgum, þe þæm apostolum folgodon
and ealle æhta becypton and þearfum todeldon and swa forð heora
gemæne lif heoldon, þæt hy forþon þæt word na cwædon,
þæt hi agen ænig þing hæfdon.
 134.9. Þurh þara apostola angin and þara, þe him folgodan,
munuclif wurdon begunnene.
 134.11. Oþer cyn is muneca, þæt is westensetlan, þe feor
fram mannum gewitað and westestowa and ælætu and anwunung gelufiað,
geefenlæcende Elian, þone mæran witegan, and Johannem, þone
fulluhtere, þa þurhwununge on westenes innoþe heoldon.
 134.15. Swilce westensetlan eornestlice þisne middangeard
forhogiaþ and on westenes wununge gelustfulliað, be wyrtum anum libbende,
oþþe be hlafe and wetere, se him biþ broht on gesettum timum.
 134.18. Swa dihlice wuniende hy fram manna gesyhðe ascyriaþ and
Godes agenre spræce gelomlice brucaþ, þæm hy mid clænum mode hy
sylfe beþeoddan and for his lufan þisne middangeard and manna
geþeodrædenne forsawan.
 134.22. Þridde cyn is ansetlena, þe on mynsteres wununge
fulfremede sindon and hie sylfe on syndrigum husum for Godes lufan belucaþ
and hy sylfe fram manna gesyhþe ascyriende nara manna nealæcynge na
underfoþ, ac on Godes besceawunge anre libbaþ.
 135.2. Feorðe cyn is þara, þe hy under leasum hiwe ansetlan
teliaþ.
 135.3. Be swa geradum Sanctus Casianus cwyþ, þæt hi mid
ungesceade on þam frumwylme heora gecyrrednesse hy sylfe fulfremede taliaþ,
ac hy swiþe recene awlaciaþ and swindende acoliaþ, þonne hy þa ealdan
unðeawas and leahtras ascunian nellaþ, ne eaþmodnesse iuc and geþyldes
na leng befeolan nellaþ, ne heora ealdra gebodum hyrsumian nellaþ, forþi
ansetles wununge geceosaþ, þæt hi geþwære and eaþmode geþuhte
syn and hi nan man gegremian ne dyrre.
 135.11. Ne wyrþ næfre fulfremed, se þe on þus niwan
anginne ansetla beon wile.
 135.13. Ne beoð his unþeawas gewanode mid þysum anginne, ac
swiðe miclum geeacnode; ðonne heora unðeawas fram nanum men gebette ne
beoþ, eal hi weaxaþ on yfel, swa swa atres unlibba on men, swa he leng
þæs attres þigene bedihlað, swa his untrumnes mare.
 135.17. Nan man ne dear for arwyrðnesse þæs ansetlan
leahtras tælan; him synt eac þa ungeselþa leofran, þæt he hy nyte,
þænne he hi lacnige.
 135.20. Fifte cyn is widscriþelra hleapera, þe under muneces
gegyrlan æghwider scriþaþ, swilce hy licetunge to ceape lædan; ða
þurh nanes mannes sande ne farað, faraþ þeah geond missenlice þeoda,
nefre staþolfeste, næfre wuniende, nahwar sittende.
 135.23. Idele and lease spel hi hywiaþ and mannum reccaþ, be
wenan hi healdaþ God ælmihtigne; sume martyra lima geahniaþ, and an
tweon is, hwæder hy martyras syn; sume heora fnada and wrædas
gemiccliaþ, idel lof fram mannum begytende.
 135.27. Sume sidfeaxe gaþ, þæt seo bescorene halignes ne sy
weorþre, þenne seo unbescorene, þæt hy þurh þæt wiðmetene syn
Samuele and Elian and oþerum halgum, þe sidfeaxe wæron.
 135.31. Sume secgaþ, þæt hy micelne weordscype and rice
magas on heora earde hæfdon and þa eft geneosian willaþ; ealle hi
biddað and wilniaþ þa heafene þysse gestreonfullan wædle, oþþe
his lease hiw on halignesse wyrð.
 136.2. Ðonne hy on heora dædum and on yfelum wordum arasode
beoð and on sumon gemete onfundene, on gemænum naman muneca ingehyd byð
gehyrewed.
 136.6. Þæt sixte muneca cyn is ealra forcuþost and swiðost
forsewen, þæt asprang on anginne cristendomes þurh Annanian and
Saphiran, and mid þes apostoles Petres reþnysse wurdon forslægene,
forþam þe hy ascyriað hy sylfe fram mynsterlicum þeawum and heora
agenum lustum filiaþ, hy synt egyptiscan gereorde genemnede sarabagite
oððe renuite, þæt ys sylfedeman and widersacan.
 136.12. Hi tymbriaþ him stowa and hy leasum naman mynstra
hataþ, nellað hy ealdras habban, ne be heora tecinge libban on þeowdome,
ac be heora agenum lustum.
 136.15. To geflites hi swincað on weorce, no toþi, þæt hi
heora geswinces gestreon þearfum delen, ac þæt hy feoh gestrynen and on
hyrde lecgen; be heom cwyð Sanctus Hieronimus, swa hwæt swa hy heora
geswinces becypaþ, þæt byþ maran wyrðes, swilce heora cræft sy
halig and na heora lif.
 136.20. Soþlice, se sylfa Hieronimus be heom cwyþ, to geflites
hy fæstaþ and, þæt digle þing beon scolde, to sige, þæt is to
bodunge and to getotes gylpe, gewyrcaþ.
 136.22. Hy gelyst ealces ydeles, habbaþ side earmellan and
pohhede hosa, stiþe reaf gelomlice hy anscuniaþ, fæmnhadesmen hi
geneosiaþ, preostas tælaþ and þonne freolstid biþ, hy beoþ
oferfyllede oþ spiweþan.
 136.26. Betweoh cenobium and monasterium þyllic todal wyrhð
Sanctus Casianus, þæt monasterium mæg beon gehaten anes muneces wunung,
cenobium ne byð genemned buton manegra wunung.
 136.29. Þara drohtnunge ic gesweotelige, swa swa ure
forþfæderas hit gesettan.
 136.30. Hi witodlice, swa swa we ær cwædon, ærest þis
lif forseoð and ealles þysses lifes unalyfednessa, and halige drohtnunge on
gemænum life healdaþ, heora lif hy adreogaþ on halgum gebedum, on
rædincgum, on smegeongum, on wæccum, on fæstenum, ne synt hy na
toþundenne mid ænigre modignesse, ne synt hy ættrene þurh andan, ac
hy synt gemetfæste and glæde and sceamfæste, and geþwærum life hy
lifiaþ, heora geþohtas him betweonan anwreoð, gemænelice hy smeagaþ
and rihtað.
 137.7. Nan heora eorðlices nan þing synderlice nah, mid
deorwyrþum reafum and gefagedum ne beoþ hy gescrydde, ac mid unweorþum
and anfealdum; baþa hy næfre brucaþ for heora lichoman luste, ac seldon
for heora untrumnesse neode.
 137.10. Hy nahwider faraþ butan þæs abbodes ræde, ne nan
þincg beginnaþ butan þæs ealdres geþafuncge; hy wyrcaþ mid heora
handum, þæt hyra lichoma mid afedd sy and heora mod fram drihtne ne sy
gehremmed.
 137.14. Mid heora handum wyrcende heora sealmas singaþ, swylce hy
heora geswinc mid godcundre gladunge gefremmen.
 137.17. Þæt þæt hy wyrcaþ, hy betæcaþ hit heora
teoþingealdrum, þæt hy butan hoge and care syn ealra þinga, þe to
heora lichoman belimpeð, oþþe on æte, oþþe on scrude, oþþe on
oþrum neadbehefum þingum.
 137.20. Ða teoþincgealdras þæt ylce þam prafestan
betæcaþ, se prafast þonne þæt mid micelre embhydignesse fadaþ and
gegearewaþ, swa hwæt swa heora lif for lichamlicre untrumnesse behofaþ;
se sylfa profast gescead agylt þem, þe hy fæder nemnaþ, þæt is
þæm abbode.
 137.24. Þa federas þænne scealon beon foremære on
andgite, on þylde, on gesceade; hi þonne eaþmode and nan þincg modige
framigaþ heora bearnum, mid miclan heora gebodes ealdorscipe and mid micclan
willan heora beorna hyrsumnysse.
 137.29. Hy gegaderiaþ hy swiþe gelomlice dæges and nihtes
mid micclan ofste to heora tidsangum, gesealdum beacne; mid micelre gymenne
heora heortan heora tida singaþ, oþ þæs sealmsanges ende butan
æþrote þurhwuniende.
 138.2. Eft hy gaderiaþ hy on nixtnig, þæt hy raca gehyren
æt heora fæder.
 138.3. Hi þonne be heora race gehyraþ mid micelre gecneordnesse
and mid healicum swigean, mid geomrunge and mid wope hi getacniaþ heora modes
lufe, be þam þe hy gemyndige beoþ mid þæs reccendun spræce.
 138.7. Hy siþþan heora lichoman mid micelre swigan gereordaþ,
swa micel þicggende, swa hy heora hæle mid gehealden megen; on eallum
ætum mid forhæfednesse gifernesse gewilnunge wildaþ, þæt heora
heortan furþum mid wacum mettum and unweorþum ne syn ofersymede.
 138.12. Witodlic fram flæsce and wine hy forhabbaþ, toþy
þæt hy ælcne galscype on hy gewylden, na þæt an, ac fram eallum
þam þigenum, þe hracan oþþe innoþ to miclum luste getyhþ.
 138.15. Eallunga swa hwæt swa hy gespariaþ on heora
forhæfednessæ and swa hwæt swa toforan þam neadbehefum belifen byþ
on heora mægenes tilunge, mid swiþe micelre embhydignesse þearfum
gedælaþ and swa micel to lafe lætaþ, swa hy nede habban scylan.
 138.19. To þes halgan þeowdomes ingehyde cumaþ na þa ane,
þe freo synt, ac gyt ma þa, þe æhtborene synt and oþera manna
freosceattas and for þam anum foroft gefreode.
 138.22. Of cyrliscum life and of folclicum gedeorfe gehwelces
creftes men to þam ylcum Godes þeowdomes gecampe gecyrraþ, þa butan
tweon swa micele eaðelicor and sel drohtniaþ, swa hy stiþlice afedde
wæron.
 138.25. Gif man swilce underfon nelle, hit byþ swiðe hefigtyme
gylt.
 138.26. Heora formænig foremære wearþ and earfoþe to
geefenlæcenne, forþy God þa unstrangan þyses middangeardes geceas,
þæt þa strangmodan, þe on agenum mihtum truwiaþ, gescende wurdon.
 138.29. Þa he eac geceas, þe dyselice and nahtlice geþuhte
synt, þæt þa, þe mid ofermettum hy sylfe for aht teliaþ, aidele,
þæt nan þing flæsclices beforan Gode mid getote ne bogie.
 139.3. Witodlice, þam ylcum gemete wuniaþ and gyt aþolede
synt munecena mynstru, þe man hurum dryhtne ymbhydelice and clenlice on
þeowiaþ; þara wunung is ascyred and asyndrod feor fram munecum; hi beoþ
him þeah geþeodde mid soþre lufe and mid æfæsnesse heora halignysse
and mid efenlæcinge haligra mægena.
 139.8. Nis nanra geongra manna neosung to þæm, ne forþon
þeah hy fulripode syn and wel afandode, buton þara anra, þe for neode him
þenunge æt þæs mynstres ingange ræcan scylon.
 139.11. Heora wealdaþ anlipige staþalfeste and wel afandode and
on heora ealdorscype heora underþeodra þeawas gestaþeliaþ and
gefrætewiaþ, ne þæt an, ac gyt swiþor heora mod getimbriaþ,
gelæraþ and gegearwiaþ.
 139.14. Mid willenum reafe heora lichoman gegearwiaþ and
gescyrdaþ, hy munecum reaf syllaþ and munecas him bileofan.
 139.16. Ane þeawas, an lif and ane gesceadwisne hi healdaþ
muneca mynstra on eallum þingum.
 139.18. Munucas þurh heora eaþmodnesse hy beoþ gecorene and
Gode andfencge.
 139.19. Heora formænig mid idelum lofe byþ besmittad and mit
þam leasum gylpe beswicen, manige hy anhebbaþ for heora miclan
forhæfednesse, menige eac for heora lare.
 139.21. God hy wyrcaþ, ac þæt for idelum lofe and na for
ecum life, ac þurh þæt gewilniaþ ideles lofes wulder, þæt hy mid
toþundennysse cumen mægen to geþincðe þæs gewilnedan
wyrþmyntes.
 139.25. Betweoh swylcum ungeþwærnessa aspringaþ; gif hwylc
broþor on Gode þyhþ, on þæt hy andiaþ, him sihþ on þyssa
hwilwendra þinga lufu, hi swiþe grædilice eorþcundum lustum filigaþ
and oft swiþe sceamleaslice on manna gesyhþe.
 139.28. Þa þe þyllice beoþ, nateshwon hy na synt to
nemnenne munecas, forþy þe hy ne sint Gode geþeodde mid godum dædum,
ac mid worda andetnesse.
 140.2. BE MYNSTRES SACERDUM AND HYRA ÞENUM.
 140.3. Gif hwylc abbod geþafaþ, þæt mæssepreost
oþþe diacon in to mynstre gange, toþy þæt hy messan singan and þa
andrysnan þenunge mid arwyrþnesse gefyllen, syn hy swa gecorene, þæt
hy untæle syn and sacerdhades þurh ealle gode cysta wel wyrþe.
 140.7. Syn hy clængeorne, geþyldige and eaþmode, bewarnian
hy georne wiþ upahæfednesse and modignesse; ne hy nan þing ne
gedyrstlæcen, ne nænne ontige on þam mynstre butan þære mæssan
anre.
 140.10. Ne hy nane spræce wiþ þa gebroþra agen; ne hy
þærinne leng ne wunien, þonne seo mæsse gesungen sy, ac sona swa seo
mæsse gesungen sy, hi eaþmodlice utgan.
 140.13. Warnian þa gebroþra georne, þæt hy nane syndrigan
spræce wiþ þa mæssepreostas næbben, ne wiþ heora þeningmen.
 140.15. Gif þara gebroþra hwylc his diglan synna þæm
mæssepreoste andettan wille, sy þæt gedon be þæs abbodes leafe
innan cirican, na on digelre stowe, ac swa, þæt þa gebroþra him
onlocian mægen, ealswa hit þurh þa halgan fæderas beboden is.
 140.19. Gif hyra hwylc geuntrumad biþ, þæt he ciricean gegan
ne mæge, do his andetnesse on þan huse, þe he onwunaþ, on gesyhþe
his gebroþra.
 140.21. Gif heora hwylc butan þære neode and butan þæs
abbodes hæse gedyrstlæcþ, þæt he ænige spræce wiþ hy age,
eawunga oþþe dearnunga, he sy geþread mid þære stiþestan
þreale.
 141.2. Hæbbe se abbod swa gecorenne mæssepreost,
ægþær ge deacon ge subdiacon, and Gode swa gecweme þurh halige
drohtnunge, þæt him nan unhlisa ne fylge þurh ænigne fracodscype, ac
heora goda hlisa gearweorþige þa, þe hy to þære mæssan þenunge
gecuren.

END_TEXT
START_TEXT

BenR (i*)
B10.3.2.
Benedict, Rule, Chapter 4 of London, British Library, MS. Cotton Tiberius A.III: D'Aronco 1983, 124-28.



 4.124.1. Be godra weorca tolum.
 4.124.2. Ærest man sceal god lufian of ealre heortan and of
eallum mode and of eallum mægene and æfter þon his nehstan swa swa hine
sylfne.
 4.124.5. Ne sceal man manslean, ne unriht hæman, ne stelan, ne
unalyfedlice gelustfullian, ne leasunga secgan, ac ælcene man man sceal
arwurþian and ne sceal nan man don oðrum, þæt he nelle, þæt him
man do.
 4.124.8. Man sceal hys agenum lustum wiðsacun and folgian Cristes
lare, his lichaman gehwa sceal clænsian, þæt ys mid forhæfednyssed
wyllan; estmyttas na to grædiglice man ne sceal lufian, ac fæsten man
sceal lufian.
 4.124.11. Earmne man sceal hyrtan and nacode scrydan; untrume
neosian and deade bebyrgean; geswectum helpan and sarigende frefrian.
 4.124.14. And fram woruldwilnungum hine sceal gehwa fremdian and
nan þinc beforan Cristes lufe settan.
 4.125.15. Yrre ne sceal man fulfremman; yrsunge tide ne sceal man
gehealdan; facn ne sceal man on heortan habban; lease sibbe ne sceal man
syllan; soðe lufe ne sceal man forlætan.
 4.125.18. Swerigean ne seal man, þe lys man forswerige;
soðfæstnysse of heortan and of muðe man sceal symle forðbringan.
 4.125.19. Ne sceal man yfel mid yfele gyldan, ne nanum men nænne
teone ne don, ac þone þe him man yfel do, he sceal geþyldelice hit
aræfnian; his find man sceal lufian for Godes lufan; þa wyrgendan ne sceal
man na ongeanwyrgean, ac me bletsian; ehtnysse for rihte man sceal eadmodlice
þolian.
 4.125.24. Ne sceal man beon ofermod, ne to druncengeorn, ne
foræte, ne toslapol, ne to slaw, ne to grorniende, ne to tælende.
 4.125.25. Ac ealne is tohopan he sceal habban on God; þonne he
hwæt godes deð, þonne sceal he þæt he all tellan to Gode, and
þonne he hwæt yfeles deð, he sceal witan þæt þæt cymð of him
sylfum.
 4.126.28. Domesdæg he geþencan sceal symle, and ellewitu he
him sceal a ondrædan, and þæs ecan lifes he sceal mid ealre
geornfulnysse gyrnan, and ælce dæge he him deaðes wenan.
 4.126.31. His weorca he sceal giman on ælce tide, þæt þa
gode syn, and he sceal geþencan, þæt he nahwær Gode digle ne bið,
ac he hine æghwær gesihð; þa yfelan geþohtas, þe him on mod
becumað, he sceal sona on Crist toslean and his gaslican lareowe andettan.
 4.126.35. Þonne he hi toslehð on Criste, þonne he
geþencað Cristes þrowunga and his wundra and mid þam geþohtum
aflemð þa yfelan geþohtas.
 4.126.37. His muð he sceal fram ælcum þweoran and yfelum
wordum gehealdan; ne sceal he feala sprecan, ne yfel word ne leahtorbære; ne
leahtor ne sceal he lufian.
 4.127.39. Halige rædinge he sceal lustlice gehyran and gelome on
gebedum beon; his forðgewitenan yflu he sceal dæghwamlice mid tearum Gode
andettan and hi georne betan.
 4.127.42. Ne sceal he his lichaman luste folgian; his agene willan
he sceal onscunian, and his abbodes bebodum on eallum þingum gehyrsumian,
þeah hit si, swa swa hit ne gedafenað, þæt he wyrs do, þonne he
lære; hi sceolon gemunon þone drihtenlican cwyde, on þam he cwæð:
þæt þæt hie eow secgean, do ge þæt and þæt hi don, ne do ge
hwæt.
 4.127.47. Ne se man lofgeorn, ne ne wilnigende, þæt hys
dæda halige gesæde syn, ær hie halige geweorðan ac hicge, þæt
hit mid soðe gesæd beon mæge; ne sceal Godes bebodu dægwamlice mid
godum dædum gyfelled and his clænnysse lufian; ne sceal he nanne man
hatian; ne sceal he andian and æfst healdan, ne geflyt lufian; ne sceal
uphafednesse forfleon and his ealdras wyrðian and his gingrun lufian; for
Godes lufan for hyra fynd hie sceal gebiddan; ær sunnan setlgange hie scylon
to sibbe fon wið þa ungeþweran; and he nære ne ortrywe be Godes
miltse.
 4.128.56. Efne nu þis synt gastlices cræftes tol and gebetla;
þonne heo fram hus dæges and nihtes unablendelice beoð ealle gefyllede
and on domesdæge eft betæhte, seo med us bið fram drihtne agolden, þe
he sylfa behet, þæt his: þæt mænnissce eage for heora micelnysse
geseon ne mihte; ne manne eare gehyran, ne on mannes heortan ne astah, þe God
ælmihtig gegearwað eallum þam, þe hine lufiað.
 4.128.62. On mynstres claustre geferrædene staðolfæstnys
ealle þas þenunge man began sceal and geornfullice wyrcean.

END_TEXT
START_TEXT

BenRWells
B10.3.3.
Benedict, Rule, Wells fragment: Schroer 1885-8, 78-122.



 50.78.2. BE ÐAM GEBROÐRUM ÐE FEOR FRAM CYRICEAN WYRCAÐ.
 50.78.4. Þa gebroðra, þe feorr beoð on geswince and hig ne
magon for ðam fyrlene on gedafenlicum tidum heora cyrcan and heora tidsangas
gesecan, gif se abbod þæt ongyt, þæt hit swa is, gefyllan hig heora
tida þærrihte þær hig wyrcan, and mid godcundan ege heora cneowa
eadmodlice gebigan.
 50.78.9. Don handswagelice þa, ðe on fare synd, and hig na
forgiman þa gesettan tida, ac ælcne tidsang gefyllan, swa hig betst magon;
þa gewunelican wæge heora ðeowdomes ne for weorces bysgum, ne for
færeldes hig nateshwon forgimeleasion.
 51.78.14. BE ÞAM GEBROÐRUM ÞE ON FARE SYND.
 51.78.15. Þa gebroðra, þe for hwylcere neode utfarað and
hig þam ylcan dæge to mynstre cuman magon, ne gedyrstlæcan hig,
þæt hig awar ut of mynstre etan, þeah hig hwa bidde, butan heora abbodes
leafe.
 51.78.18. Gif hit hwa ðonne deð butan his leafe, beo on
amansumunge.
 52.80.2. BE MYNSTRES GEBEDHUSE.
 52.80.3. Gebedhus sig to ðam anum, þe hit gecweden is, þæt
is, þæt þær nan ðing elles geworht sig oððe gefadod, butan
ðam anum weorce, þe to Gode belimpð, þæt syndon halige gebedu.
 52.80.6. Æt ælces tidsanges ende gan hig ut ealle mid
þære mæstan swigan and sig God a gewurðod þæt se broðor, ðe
hine synderlice gebiddan wyle to Gode, þæt he ne beo gehremmed oððe
gelett þurh æniges oðres onhrope.
 52.80.9. Gif hwylc heora eft onsundron hine diglice gebiddan wyle,
he inga mid stilnysse and hine gebidde, na mid hluddre stefne, ac mid teara
wope and mid his heortan abryrdnysse.
 52.80.12. Eornostlice se, ðe þyllice weorc þærinne wyrcan
nelle, ne geþafige man him, þæt he ðærinne ænige wununge
hæbbe æfter ðæs tidsanges geendunge, þelæs ðe þa gehremmede
beon, þe ða gebedu lufiað.
 53.80.17. BE CUMENA ANDFENGE.
 53.80.18. Ealle cuman, þe to mynstre cumað, underfo man hig,
swylce hit Crist sylf sig, forðam þe he sylf cwæð on þam halgan
godspelle: Ic wæs cuma and ge me underfengon; beo eallum cuman þæslic
and gedafenlic wurðmynt gegearwod, swa ðeah swiðost þam rihtgelyfedum
urum gehadum and þam forwracnedum elþeodigum.
 53.82.3. Forðig eornostlice, sona swa se cuma gecydd sig, gange
se ealdor him togeanes, oðþe þa gebroðra, mid eallre þenunge
ðære soþan lufe, and hig ærest hig samod gebiddan and swa beon on
soðre sibbe geferlæhte.
 53.82.6. Ne beode him mann sibbecoss, ærðam þe hig to Gode
gebiddan and bletsunge underfon, for mislicum deofles costnungum.
 53.82.8. On þære gemænnan gretinge beo þær eall
eadmodnyss æteowed eallum cuman, þe to mynstre cumað, oððe fram
mynstre farað: abugan him to eadmodlice mid þam heafde oððe eallne
lichaman on eorðan astrecce, and Crist sig swa mid eadmodnysse gebeden, þe
symble an cuman hiwe onfangen byð.
 53.82.13. Beon hig to cyrcan gelædde to gebede, and underfon hig
syððan, swa swa him to gebyrað; sitte hig, locahwær se ealdor him
tæce oððe hate.
 53.82.15. Beo gerædd ætforan þam cuman seo godcunde æ
and lar, þæt he sig getrymmed to Godes willan, æfter þam beo him
gegearwod gehyðlice eall mennisclic fremfullnyss.
 53.82.18. Abrece se abbod his fæsten for cumena þingon, butan
hit hwylc healic fæsten sig, þe man abrecan ne durre; ða gebroðra
healdan þeahhwæðere heora fæsten æfter gewunan.
 53.82.21. Geote se abbod wæter þam cuman to handum; þwean
eallra cumena fet, ægðer ge se abbod ge eall seo geferræden.
 53.82.23. Æfter þam ðweale singe man þis fers ðus
cweðende: <foreign>Suscipiamus domine misericordiam tuam imedio templi tui</foreign>: We
onfengon, drihten, þine mildheortnysse on midlene ðines temples.
 53.84.1. Beo ðam abbode seo mæste hogu þæs andfencges
þearfena and elðeodigra, forðam Cristus on hig swiðost byð afangen;
ðæra riccra manna ege and hoga gemynegað, þæt him sylfum wurðlic
sig gegearwod and wyrðmynt genoh geboden, ac Godes ege ana mynegað,
þæt man ðearfum and elðeodigum mannum geðensum sig.
 53.84.7. Beo þæs abbodes kicene and ðæra cumena
onsundron, þæt ða gebroðra ne beon geunstilde, þonne cuman
færlice on uncuþum tidum to mynstre cuman; seldhwænne oððe næfre
mynster butan cuman byð.
 53.84.10. To geares fæce twegen gebroðra into cumena kicenan
gan, and þa beon swylce, þe wel cunnon þenian and ða ðenunge wel
gefyllan.
 53.84.12. Beo him geseald fultum, gif hig þæs behofiað,
ðæt hig ðurh þæs fultumes frofor butan ceorunge þenian; eft
þonne hig læssan bysega habbað, faran to swylcum weorce and
gehyrsumnysse, swylce him beboden sig.
 53.84.16. Ðeos foresceawung sig gehealden na on þisum anum, ac
on eallum mynsterþenungum, þæt is, ðonne hig behofian, sig him
gefultumod and frofer þurhtogen, and eft þonne hig bysega nabbon on heora
wicum and æmtige synd, hyrsumian hig on swilcum þingum, swylce him man
beode.
 53.84.20. Sig cumena hus swylcum breðer betæht to bewitenne,
þe fullne Geodes ege hæbbe and his sawle freond sig; beon þær symble
bedd genihtsumlice ofersprædde, and þæt Godes hus, þæt is cumena
hus, wislice fram witum sig gefadod.
 53.86.1. Nateshwon heora nan wið cumena hine geferlæce
oððe æninge spræce wið hine hæbbe, butan þam anum þe hit
beboden byð; gif hig hwylcne cuman gemeton, greton hine eadmodlice on þa
wisan, þe we ær cwædon, and hine bletsunge bidden and him swa
forðgangen, secggende, þæt him alyfed nis, wið cuman to sprecenne.
 54.86.8. BE ÞAM ÞÆT NAN MUNUC ÆRENDGEWRITU NE OÞRE LAC
NE UNDERFO.
 54.86.10. Ne sig nateshwon munece alyfed, þæt he ænig
gewrit oððe sende, oððe lac underfon fram heora magum, oððe fram
ænigum oþrum menn, oððe him betwynan underfon, oððe syllon, butan
þæs abbodes hæse.
 54.86.13. Gif hwæt heora ænigum fram heora magum asend byð,
ne gedyrstlæce he hit na to underfonne, ær hit þam abbode gecydd sig.
 54.86.15. Gif hit þonne se abbod underfon hate, stande on his
dome, hwam hit man sylle; and se broðor, þe swylc lac to asend byð, for
þam ne geunrotsige, þelæs ðe he deofle þurh þæt ænige
intingan sylle, and to mycelne gefean on his unrotnysse hæbbe.
 54.86.19. Se ðe oðerlicor gedyrstlæce, underhnige þære
regollican steore.
 55.88.2. BE MYNSTERMANNA HRÆGELHUSE AND HYRA HRÆGELTALE.
 55.88.4. Sig gebroðrum reaf geseald be swylcnysse and staðele
þære stowe, þe hig onwuniað, and be þæs eardes oððe ðære
lyfte gewyrderum; on cealdum eardum is neod, þæt ðæs reafes mare sig,
on hleowfæstum læs.
 55.88.7. Þæs abbodes foresceawung sceal beon be þisum, hu
þæs neodige.
 55.88.9. We þeah gelyfað, on medemum stowum þæt
ænlipigeum munecum genihtsumige, þæt he hæbbe culan and syric; beo
seo cule on wintra of þiccum hrægle, and on sumera heo sceal beon þynne
oððe eald awered; habbon hig eac mid to wyrcene scapulare, þæt is
gewæde cule and slyflease; habbon hig to fotgewædum hosa and meon.
 55.88.14. Ne cidon þa munecas ymbe þa deage oððe greatnysse
heora reafa; habbon swylce reaf, swylce man findan mæge on ðam earde, þe
hig onwuniað, oððe swylce man undeorest gebicgan mæge.
 55.88.17. Besceawige se abbod and hate besidian þære reafa
gemet, þæt hig ne beon to sceorte, ac gemæte þam, ðe heora
notiað.
 55.90.1. Agife a þa ealdan, þonne him man niwe reaf sylle, and
to hrægelhuse betæcon, þearfum to dælene.
 55.90.2. Genoh byð þam munuce and fullgenihstum, þæt he
hæbbe twa culan and twegen syricas for ðære nihtware and for ðæs
reafes ðweale; eall hit byð oferflowendnyss and idel toforan þisum; gif
hit mare byð, hit sig gewanod.
 55.90.6. Swa oft, swa hig aðor oððe meon, oððe ænig
þing niwes underfon, betæcan a þæt ealde.
 55.90.8. Ða þe on ytinge farað ahwyder, niman him brec of
hrægelhuse, eft swa hig cumon ham of ðam færelde, betæcan him
gewahsene.
 55.90.10. Beon eac on hræglhuse gehealden ægðer ge culan ge
syricas æthwega beteran þonne ða, þe hig gewunelice weriað; and
notian þæra, ðe for hwylcere neode on ytinge farað, and þa eft ðam
hrægelþene betæcan, swa hig ham cuman.
 55.90.15. To beddreafe genihtsumige to hæbbenne meatte and
hwitel and beddfelt and heafodbolstor.
 55.90.16. Ðeahhwæðere se abbod sceal gelomlice sceawian þa
bedd and asmeagan for syndrigum æhtum.
 55.90.18. Gif hig hwa hæbbe, oððe.
 57.94.2. BE MYNSTRES CRÆFTIGAN.
 57.94.3. Gif cræftige menn on mynstre beon, began þone
cræft and georne wyrcan, gif hit se abbod geðafað.
 57.94.4. Gif hwylc heora for ðæs cræftes þingon hine
onhefð, for þæs cræftes truwan and forðig, ðe he bedæle
þære stowe mid his cræfte fremode, sig he ascyred fram ðam cræfte,
and he nateshwon þone cræft ne beginne, butan he mid mycelre eadmodnysse
þæs abbodes unnan begite.
 57.94.10. Gif man hwæt becypan sceole, þæs ðe cræftige
menn on mynstre wyrcað, warnian þa, ðe þone ceap drifað, þæt hig
nan ðing facenlices on ðam ceape ne don.
 57.94.12. Beon hig gemyndig symble Annaniam and Saphiram,
þelæs ðe hig þone deað on heora sawle þolian, ðe hig lichamlice
ðoledon, ælc þæra þe on ðisum oððe on ænigum oðrum
mynstres þincgum ænig ðincg facenlices deð.
 57.94.16. Gif hwylc neod sig to becypenne ænig þincg heore
handcræftes, þæt sig butan gitsunge undeoror geseald, þonne hit
woruldmannum gewunelic sig, þæt Godes lof on eallum þingum stande.
 58.96.2. BE NICUMENRA GEBROÐRA ANDFENCGE.
 58.96.3. Gif hwa niwan to mynstres drohtnunge gecyrran wyle, ne sig
him na eaðelic þæs infæres getiðod; ac do man eallswa se apostol
tæcð, þæt is, þæt man georne fandige, hwæðer hig mid Godes
gaste afyllede syn.
 58.96.6. Gif he geðyldelice forbyrð ægðer ge hosp ge
edwit, and on ðære wirne þeah þurhwunað and eadmodlice bitt,
þæt him man infæres tiðige, sig he underfangen embe ane feower dagas
oððe fife and wunige on cumena huse ane feawa dagas.
 58.96.11. Tæce him man syððan to nigcumenra manna huse, and
he ðær ete and reste and embe his gastlican þearfe smeage.
 58.96.13. And gastlic ealdor and wis his hæbbe gymene, þe wel
cunne sawla Gode gestrynan, se geornlice behogige and georne gyme, hwæðer
he mid fullre onbryrdnysse and arwyrðnysse God ælmihtigne sece, and
hwæðer he carfull sig and gesceot to godcundum weorcum and to
gehyrsumnysse, and hwæðer he mid geþylde hospas and witu þolian
wylle.
 58.96.18. Beo him gesæd eall seo stiðnys and earfoðnys, þe
to Gode læt and to heofenan rices gefean.
 58.96.20. Gif he þonn behæt staðolfæstnysse, þæt he
on ðam þurhwunian wylle, embe twegen monðas þises ræde him man
ætforan þone regol and cweðe þus to him: Her is seo æ, þe ðu
under hire tæcincge winnan wylt and campian; gif ðe onhagige, þæt
ðu hit healdan mæge, far ðe inn; gif þe ne onhagige, far ðe freoh
þyder, ðe þu wille.
 58.98.2. Gif he þonne gyt þurhwunað, læde hine man eft to
nicumenra manna huse, and his man georne fandige, hwæðer he þolomod sig
and geþyldig.
 58.98.4. Eft embe syx monþas sig him gerædd eall þes regol
fram foreweardan, þæt he ðe geornlicor understande, hwæt hit sig,
þe he tofundað.
 58.98.6. Gif he þonne gyt þurhwunað, embe feower monðas sig
him eft þes ylca regol gerædd and þæt andgit gewissod.
 58.98.8. Gif he þonne be his agenum dome behæt, þæt he
ealle ðincg gehealdan wylle and ealle þæs regoles beboda mid eadmodnysse
gefyllan, sig he underfangen on þære geferrædene.
 58.98.11. Wite he eac, þæt he mid ðæs regoles bendum swa
byð getiged and gestaðelod, þæt he of ðam dæge of þam mynstre
faran ne mot, ne his swuran asceacan, ne ascyrian fram ðam geoce þæs
halgan regoles, þonne he moste ær swa geceosan swa awurpan, swæðer he
wolde, under swa langsumere smeagunge.
 58.98.17. Syððan he underfangen sig and innan cyrcan gebroht,
behate he beforan eallre geferrædene Gode and eallum his halgum, þæt he
staðolfæst on mynstre wunian wille and his þeawas ealle to Godes willan
geweman and on hyrsumnysse þurhwunian.
 58.98.21. Gif he þonne ahwænne þis behat abrycð, wite he,
þæt he byð genyðerod and gehynod fram ælmihtigum drihtne, ðe he
gebysmrode.
 58.100.1. Be þam his behate sette he fæstnunga mid gewrite to
ðæs abbodes naman and ðæra halgena, þe heora reliquie, þæt is
heora ban, on ðære stowe restað.
 58.100.3. Write he ða fæstnunga mid his agenre handa, gif he
þonne writan ne cunne, bidde oðerne, þe cunne, þæt hine spelige, and
he sylf on ðam gewrite rode tacn mearcige and hy swa fæstnigende mid his
agenum handum uppan ðam altare alecge.
 58.100.7. Sona swa he þæt gewrit uppan ðam altare lecge,
beginne þis fers and ðus cweþe: <foreign>Suscipe me, Domine, secundum eloquium
tuum, et uiuam, et non confundas me ab expectatione mea</foreign>, þæt is on
englisc: Drihten, onfoh min æfter þinum behate, ic lybbe, and ne gescynd
þu me on minre andbidunge.
 58.100.12. Ðæt ylce fers he sceal þriwa cweðan and eall
geferræden þriwa mid ðam ilcan ferse andswarian and ðærto cweðan
<foreign>Gloria Patri</foreign>.
 58.100.14. Se sylfa nicumena broðor, syððan he gehalgod
byð, gefealle ælces ænlypiges fet and þæs wilnige, þæt hig
him fore gebiddan; of ðam dæge sig he broðor geteald on þære
geferrædenne.
 58.100.18. Gif he hwylce æhta hæbbe, oððe hig on ær
þearfum dæle, oððe arwyrðlice mid him sylfum ðam mynstre
betæce; he nan þing him sylfum to syndrigum æhtum ne gehealde;
eornostlice, on ðam dæge nah he furðon his agenes lichaman geweald, þe
oðera æhta ne sceole.
 58.100.22. Unscyrde hine man sona and þa reaf nime, þe he ær
notode, and hine mid mynstres reafum gescryde.
 58.102.1. Healde man on hrægelhuse ða reaf, þe he him of
adyde, toþig, gif he ahwænne þurh deofles costnunga beswicen byð,
þæt he his behat Gode awægð and þæt mynster forlæte, þæt
næfre ne gewurðe, sig he benæmed þæs godcundan reafes and mid
þam woruldcundum, ðe he ær forlet, gescryd and swa hine man of mynstre
adræfe.
 58.102.6. Healde man þeah æfre þæt gewrit his
fæstnunge on þam mynstre.
 59.102.9. BE RICRA MANNA AND ÞEARFENA BEARNA ANDFENCGE.
 59.102.11. Gif hwylc rice mann and æðelboren his bearn Gode on
mynstre geoffrian wyle, gif þæt cild þæs andgites næbbe, þæt
hit sylf mæge oððe cunne hine sylfne, gefæstnian þa magas hine mid
offrunge, þæt is, bewindan þæs cildes hand and þæt gewrit his
fæstnunge on ðæs altares weofodsceate and hine swa Gode geoffrian.
 59.102.17. Behaton þa magas and mid aþe gefæstnian, þæt
hig næfre syndrige æhta heora mæge ne gesyllon, ne ðurh hig sylfe ne
þurh nænne aspelian, ne hig næfre nænne intingan ne secan, hu him to
syndrium æhtum gerymed sig.
 59.102.20. Gif hig þonne hwæt wyllon syllon, syllon hig
þæt ðære halgon stowe to rihtum gemænscipe, him to ecan edleane
and him syððan sig dægwistes getiðod, gif hig þæs gewilnion, and
swa ham gecyrran.
 59.104.1. Beon ealle þa æhta, þe ðam cilde gebyrige, swa
fordilegode and todælede, þæt him nan hiht beon ne þurfe, þelæs
ðe he losige, gif he his hiht besett on syndrihgum æhtum, þæt
næfre ne gewurðe; we foroft onfundon, þæt mænig þurh ðone hiht
syndrigra æhta losode.
 59.104.7. Do handswagelice be heora bearnum, þa ðe unrice synd
and hafenlease þearfan.
 59.104.8. Gif hig nane æhta to syllenne nabban, offrian heora
bearn andfealdlice on gewittnysse rihtgelyfedra manna.
 60.104.12. BE ABBODUM AND OÞRUM GEÞUNGENUM ÞE MENSTRES
GEWILNIAÐ.
 60.104.14. Gif hwylc mæssepreost gewilnað, þæt hine man
to munuchade to mynstre underfo, ne sig him na ðe raðor getiðod, þeah
ðe he mæssepreost sig.
 60.104.16. Gif he þonne ðurhwunað on þissere gewilnunge, ne
sig nan ðing forlæten, ðæs ðe se regol tæce on his fandunge, ac
underfo he georne ælcne regoles þeaw and tæcinge; sig he æfter
Cristes boce tæcinge ðus geaxod: Freond, to hwig com ðu?
 60.104.20. Þæt is on andgite: com þu mid sibbe and mid
soðre abryrdnesse, þe mid ungeþwærnysse and liccetunge?
 60.106.2. Sig him geðafod, þæt he stede æfter ðam
abbode healde and þæt he mæssan sincge, gif se abbod swa tæce; ne
gedyrstlæce he na þa ðenunga to beginnenne butan þæs abbodes
hæse.
 60.106.5. Beo he symble gearu to ælcere steore be regoles
tæcinge, and swa he eadmodra beo, swa medmycclum, swa he furðor on hade
is; bysnige he a ealle eadmodnysse eallum ðam, þe him midwuniað.
 60.106.8. Gif he for his hades arwurðnysse furðor forlæten
sig, ne gedyrstlæce he on nanre fandunge þurh ðæs hades truwan na
furðor, þonne his gecyrrednyss wæs; ac besceawige a þone steall his
gecyrrednysse and hine be ðam gemedemige, butan hine man for ðam sacerdhade
furðor læte.
 60.106.13. Ða ðe clerichades synd and munuchades wilniað,
beon hig underfangene on medemum stedum, swa þeah, þæt hig behat don be
heora staðolfæstnysse and be eallre ðæs halgan regoles gymene.
 61.108.2. BE ÆLÞEODIGUM MUNUCUM HU HI MAN UNDERFON SCEAL.
 61.108.4. Se utacymena munuc, þe of uncuðum eardum cymð, gif
he on cumena hiwe wunian wylle and mid nanre oferflowednysse þæt mynster
ne gedrefð, ac byð eaðhylde and þære stowe þeawum getricce, sig he
underfangen and swa lange ðær wunige, swa him sylfum licige.
 61.108.8. Gif he sceadelice mid eadmodnysse and mid soðre lufe
hwylc þincg on mynstre astelle oððe tæce, underfo se abbod þæt
mid eadmodnysse and smeage on his geþance, þæt hine God ðyder asende,
þæt seo stow þurh hine gegodod and geriht wære.
 61.108.13. Gif he eft on ænigne timan hine sylfne to mynstres
wununge gefæstnian wyle, ne onscunige man his gewilnunga, forðam ðe man
mihte his lif tocnawan on ðam fyrste, þe he on cumena hiwe on mynstre
wunode.
 61.108.16. Gif man ænigne unðeaw on him agitt oððe onfint
on his cumliðnysse, ne sceal he habban nane geþeowræden, naðor ne wid
þæt mynster ne wið þa geferrædene, ac him man secge mid
arwurðnysse, þæt he ðanon gewite, þelæs ðe he oþre amyrre
oððe geleahtrige.
 61.108.21. Gif he ðanne swa anræde byð on þære
cumliðnysse, þæt he wurðe ne beo, þæt he beo þanon ascyred, his
man gyrne, þeah ðe he na ne bidde, þæt he wununge hæbbe, toþig
þæt ða oþre ðe gerædran beon and ðe beteran ðurh his godan
gebysnunga, forþig ðe on ælcere stowe is anum drihtne, þam heofenlican
cyninge, þæt him sig geþeowod and gehyrsumod.
 61.110.2. Gif se abbod his geearnunga swa agitt, he hine mot be
sumum dæle furðor wyrþian and him innor tæcan stede and setl.
 61.110.4. Nis na þis be munecum anum to healdene, ac eac be
arwurðum canonicum, þe to munuclife cumað, þæt hig ðurh gode
geearnunga furðor beon gemedemod, beon swæðer hig beon, swa sacerdhades
swa clerichades, gif se abbod his lifes geearnunga swa tocnæwð.
 61.110.10. Warnige se abbod þeahhwæðere, þæt he
nateshwon of nanum cuðum mynstre munuc ne underfo to wununge, butan hit his
abbodes geþafung sig and he him þæs gewrit sende mid swutelunge,
forðam hit is þus awriten: Ne do ðu oþrum, þæt ðu nelle,
þæt man ðe sylfum do.
 62.110.16. BE MYNSTRES SACERDUM.
 62.110.17. Gif hwylc abbod mæssepreostes behofige oððe
diacones, geceose he of his agenum geferum þe dæs hades wurðe sig, and
hine gehadian læte.
 62.110.20. Syððan he þonne gehadod sig, warnige hine georne
wið modinysse and toþundenre uppahafenysse, ne he nan ðing furðor ne
gedyrstlæce, þonne him fram his abbode beboden sig; wite he eac, þæt
he swa myccle eadmodra beon sceal on regoles underðeodnysse, swa myccle
furðor, swa he on hade is læten.
 62.112.2. Ne he þurh ðone truwan his sacerdhades ofergapige his
gehyrsumnysse and þa steore þæs halgan regoles, ac ðurh þone had a
swiðor and swiðor on God ælmihtigne geðeo.
 62.112.5. Healde he symble þone stede and þa endebyrdnysse his
gecyrrednysse, butan ðære þenunge anre þæs halgan weofodes, gif hit
swa getimige, þæt se abbod and seo gecorennys þære geferrædene
hine for his lifes geearnungum wurðian wyle and furðor gemedemian.
 62.112.9. Wite he þeah, þæt he sig a underþeodd þam
halgan regole and his yldrum, and ælc þing do and acume, ðæs þe hig
him to rihte tæcan.
 62.112.12. Gif he þurh dyrstignysse þonne hine onhefð mid
modignysse, ne beo he na sacerd geteald ac Godes wiðersaca.
 62.112.13. Gif he þonne ðurh mynegunge nele beon gerihtlæht,
hit stande þonne on ðæs bisceopes dome.
 62.112.15. Gif he þonne gyt gebetan nelle æt openum gylte and
he þurh his modignysse nelle beon underþeodd ðam halgan regole, ac mid
toþundennysse gæð ongean his abbod and ongean þone halgan regol, hine
man adræfe ut mid ealle of ðam mynstre.
 63.112.21. BE EALLE GEFERES ENDEBYRDNYSSE.
 63.112.22. Ælc endebyrdnys on mynstre sceal beon gehealden and
gefadod be heora gecyrrednysse and be lifes geearnunga and be ðæs abbodes
gestaðelunge.
 63.112.24. Se abbod ne geunstille, ne ne gedrefe þa heorde, ðe
him underðeodd is, ne he nan þincg ne missfadige, ne unrihtlice ne
geendebyrde, swylce he freolice don mote þæt, þæt him licige; wite
he, þæt he æt Godes dome sceal gescead agyldan and andsware eallre his
doma and eallra his dæda.
 63.114.2. Æfter þære endebyrdnysse, þe se abbod
gestaðelað and ða gebroðru him betwynan healdað, gancge ælc
æfter oðrum to cosse and to huselgancge and be ðam on chore stande and
sealmas and gehwylce þenunga beginne.
 63.114.5. On nanum stowum ne beo seo endebyrdnys be nanre ylde
gefadod, ne seo yld þa iugoðe ne forþrincge, forþig Samuhel and Danihel
cildgeonge for ealdedum mæssepreostum demdon.
 63.114.8. Forðig þonne, butan ðam anum, ðe for heora
leahtrum of heora endebyrdnysse uttor ascofene synd, oððe for haliges lifes
geearnunga innor genumene, ælc oþer, forylde and iugoðe, healde his
endebyrdnysse, swa swa he to mynstre com, swylce ic þus cweðe: Gif twegen
on anum dæge to mynstre gecyrrað, beo se furðor on ælcere
endebyrdnysse, þe on ðære forman tide þæs dæges, ðonne se on
þære oðre tide cymð, sig swylcere ylde oððe geþincðe, swylce
he sig.
 63.114.17. Þa gingran forðig arwurðian heora yldran, and þa
yldran lufian heora gingran.
 63.114.18. Ne gedyrstlæce heora nan, þæt he oðerne his
agenum naman synderlice genemne, ac ða yldran heora geongran broðor nemnen,
and þa gingran heora yldran nonas nemnon, þæt is: ðu arwurð
fæder.
 63.114.21. Se abbod forðig, þe he Godes gespelia is, sig
hlaford gehaten and fæder, na for his agenum þincgum, ac for Cristes
arwurðnysse and for þæs lufe, ðe he spelað.
 63.114.24. Ðence he symble and on goddere drohtnunge hine swa
gearwige, þæt he sig wyrðe swa myccles wurðscipes.
 63.116.2. Swa hwær swa gebroðra hig gemeton, bidde se gingra
bletsunge æt þam yldran.
 63.116.3. Eft gif se yldra gæð forð, þær se gingra
sitt, arise se gingra mid eadmodnysse and þam yldran to setle geryme.
 63.116.5. Ne dyrstlæce se gingra, þæt he mid þam yldran
sitte, butan he hine hate, þæt symble beo gehealden, þæt on halgum
bocum awriten is, þæt is, þæt hig him betwynan arwurðnysse healdan
and mid arwurðnysse hig gemeton.
 63.116.9. Ða cild and seo geoguð mid steore and
þeawfæstnysse heora endebyrdnysse healdon, ge on cyrcan ge on beoddernne;
beon hig a behealdene mid steore and mid mycelre heordrædene, ge inne, ge
ute, ge æghwær, oð þæt hig to andgitfullre ylde cumon and to
fullfremedre gestæððignysse.
 64.116.15. BE ÞÆS ABBUDES HADUNGE.
 64.116.16. On abbodes hadunge is swyðe to besceawigenne mid
mycclum gesceade, þæt se beo to abbode gesett, þe eall geferræden
anmodlice æfter Godes ege gecyst.
 64.116.18. Gif eall geferræden þone ræd on gemænum
geþeahte missrædað and þeah feawa witena on ðam geferscipe beon,
þæt ða þearfe forgode wislicor tocnawan cunnon þonne sume, stande
þæra ræd, þe mid Godes ege and wisdome þa ðearfe geceosað,
þeah heora feawa sig.
 64.118.1. Ne ða oþre ongean þæt nan ðincg
wiðcweðon.
 64.118.2. Æfter his lifes geearnunga and æfter his wisdomes
lare sig gecoren, se ðe to abbodhade sceal, eac swylce þeah ðe he latost
to mynstre come and ytemest sig on endebyrdnysse þære geferrædene.
 64.118.5. Gif hit ðonne swa getimað, þæt eall
geferræden anmodum geþeahte ðone to abbode gecyst, þe byð heora
leahtrum geþafa and him on gewil gancge, and þæt ðurh eawfæste menn
and rihtgelyfede hit beo ðam bisceope cuð, þe seo halge stow on his
bisceoprice is, forbeode he and alecge þa ðwyrnysse heora ungeþeahtes,
and mid fultume abbode and rihtgelyfedra manna gesetton þone to abbode and
gehadian to ðam dihte, þæt he Godes hus wel fadige and Godes riht
arære, and na on ðwyrra manna gewill.
 64.118.13. Wite ægðer ge bisceop, ge þa rihtgelyfedan,
þæt hig mycele mede æt Gode habbað, gif hig mid Godes ege swa doð,
eac swylce mycel wite, gif hio þæt unriht geðafiað and for gimeleaste
hit gebetan nellað.
 64.118.18. Ðence se abbod, syððan he gehadod byð, hu mycele
byrðene/ and hu hefigtyme he underfencg mid ðam hade; wite he eac and
smeage, hu he swiðor þam sawlum fremian mæge, þonne he hogige embe
ricitere his andwealdes.
 64.118.21. Eornostlice him gedafenað, þæt he wel gelæred
sig mid godcundre æ and to þam snoter, þæt he cunne halige spell
reccan, ægðer ge of ðære ealdan gecyðnysse ge of ðære niwan,
and he sylf on geearnungum swylc sig, þæt man ymbe his halignysse sprecan
mæge.
 64.118.25. Sig he clæne and syfre and mildheort, and beo a seo
mildheortnys wyldre ðonne se rihta dom, þæt he on ðam ylcan gemete
Godes miltse begite.
 64.120.1. Hatige ða leahtras and lufige ða gebroðra.
 64.120.2. Beo he snotor and wel besceawod on þeawum and na
oferswiðe ne geþreage, þelæs ðe þæt omige fæt mid ealle
toberste, gif he hit mid ungemete scæfð; besceawige a his agene
tyddernysse and ðurh þæt gebeorh sig, ne forbryte he na þæt
tocwysede hreod.
 64.120.6. Ne tæce we na mid swa geradum bysnungum and
gebeorhlicum larum, þæt he leahtras fyrðrige and wehsan læte, ac
þæt he snoterlice and mid soðre lufe hig symble wanige, swa raðe swa
he agite, þæt hit fremian mæge his underþeoddan, swa swa we ær
wiðufan cwædon.
 64.120.11. Hicge he and gecneordlæce, þæt hine man lufian
mæge, swiðor þonne ondrædan.
 64.120.12. Ne beo he drefende ne angmod, ne he ne beo to swið ne
annwille, ne he ne beo andig and fæcne, forðam a byð geunstilled and
restlease, þe mid ðam unþeawum beled byð.
 64.120.15. Beo he a foregleaw and wel besceawod on his bebodum;
ægðer ge æfter godcundum þincgum ge æfter woruldcundum tosceade he
and gemetegie ða weorc ealle, þe he betæce.
 64.120.18. Beo he gemyndig þa gesceadwisnysse Sancte Jacobes,
þæs heahfæderes, ðe þus cwæð: Gif ic mine heorde to swiðe
þrafige on gancge and swence hig, ealle hig sweltað anes dæges.
 64.120.21. Nime him ða bysene and oðre swylce ðæs soþan
gesceades, þe is eallra mægna modor, and swa ealle ðincg gemetegie,
þæt sig ðonne gyt on his bebodum, þæt ða strangan furðor
wilnion and ða unstrancgan ofersymede heora ðeowdom ne forfleon, and huru
þincga ðæs anes smeage se abbod, þæt ðæs andwerdan regoles
bebodu on eallum þincgum gehealdene beon and gefyllede.
 64.122.1. Ðonne he wel ðenaþ and ures drihtnes heorde
cwiferlice gealgað and to rihte manað, he underfehð ece edlean fram Gode
and bliðe gehyrð, þæt se gode þeawa gehyrde, ðe on rihtne timan
hwæte gedælde his efenðeowum: Soð is, þæt ic eow secge, ofer
ealle his god he hine to ealdre gesette for his gedreoge.

END_TEXT
START_TEXT

BenRW
B10.3.4.
Benedict, Rule, Winteney Version: Schroer 1888, 3-147.



 3.3. HER ONGYNÐ URES HALIES FÆDER REGOLAN SANCTES BENEDICTES.
 3.5. Gehur ðu min bearn beboda þines lareowes & onhyld
þinre hurte eare, & þines arfæstan fæder mynagunga lustlice
underfoh & coflice gefyll, þæt þu mid þire hyrsumnysse geswince to
Gode gecyrre, þe þu ær fram buge mid aswindunge þinre
ungehirsumnesse.
 3.9. Eornestlice nu ic sende mine spece to ælc þare mannum,
ðe hir agenum lustes ascunað & mid þam strengastum & þam
beorhtestum hyrsumnysse wepnum drihtene Criste, sodum kincge hyrsumian wile,
ærest ðinga swa hwylc god swa þu beginst, þæt hit ðurh drihten to
fulfremedum ænde cuman mote, mid singalum gebede geornfullice gewilna.
 3.15. Þæt ure heofonlica fæder, ðe us him to bearnum
telð, næfre ðurh ure yfelan deda ne geunrotsie, him is on ælcne timan
to hirsumienne mid þan godum ðe he us geunnen hafð, þilæs þe he us
ahwæs benæme, þæt is fram his eadignysse ascyrige, swo swo fader
deþ his bearn, ðonne he hum gram byð for heora gyltum & his æhte
heon ne an, ne þæt an, þat he us æhte bedæle, ac þat he us, ðe
him to wuldre fylian nellað, swa swa egeful lehauerd mid urum yfelum dedum
gegremed to eceum wite ne sylle.
 3.24. Uton eornestlice on sumne timan arisan þurh haliges
gewrites munegunge, þe þus cweð: Nu is time, þat we of slepæ arisan,
þæt is, þat we synnan geswcan & on godum worcum wacole syn; mid
openre gymene godcundes andgyttes we eac gehyran wat dægwamlice seo godcunde
stefne mynegað & clypað þus cweðende: gif ge todæg Godes
steemne gehire, nelle ge elcyende aheardian eowre heortan.
 5.4. & eft þus cwyð: Se þe habbe earen to hlystenne,
gehyre hwæt se halige gast to ealle þan, þe to Godes rice gelaðede
synde þus cweð: Cumeð ye, mine biernes, gehyreð me; Godes eye ic eow
tece; yrnad ofstelice, þa wile þe ye lifes leoht habbet, þilæs þe
deaðes þystre eow gelæccen.
 5.10. And drihten on mycelre mænige smeað & scrudnað,
hwæt þa feawa syndon, þe his willen wyrcen wyllen, & þus axiende
cwyð: Hwa is manna, þe liues wylnie & gode dages ysun wylle?
 5.13. Gyf þu þis gehyrende andswarest: ic eom se þe þes
wilnað, God almichtin þus to þe cwyð: Gyf þu abben wylle soð lif
and ece, heald þine tunge fram yfelre spece & þine lippe noþing
focenlices ne specen; abuh fram ywele and do god; sech sibbe and folge hyre.
 5.17. Þo ye þus doð, mine eagen buð ofer eow & mine
eare æt eower gebedu, & ær ge me to clupian, i cweðe: Efne nu ic
eom gearue to eower nude.
 5.20. Hwet is lustlicor, leofe swustre, to gehyrenne, þonne
þeos laþiende Godes stefene?
 5.21. Efne nu drihten þurh his mildhertnesse us liues wegas
ætyweð.
 5.22. We eornestlice mid clennesse modes & lichaman & mid
geleafan & godre werce bigenge & mid haligra mægene heuene his wegas
geornlice faren & geernian, þæt we hine, þe us to þan wege
gelaðode, on his riche geseon mote.
 5.26. Natoþæshwon his rices eardung byð gefaren bute mid
gymene & gehealdsumnesse goddere deda; ofst & hradung godre weorce is
to þan rice weges fereld.
 5.29. Ac uten oxien urne drihten þurh þes witegan muneginge
þus cweðende: Drihten, hwa mot wunian on þinre eardungstowe & hwam
is rest geunne on þinre holie dune?
 5.31. We gehyreð æfter þissere æscen drihten andswariende
& þone wei his eardunge þus techende: Se on rihtne wei ferð to mine
riche, þe bute leahtre besmitenesse wunad & rihtwise weorc begeð, &
se þe soð on his hurte þeng & facenlices nan þing on his muðe ne
clypeð, & se þe his nyhstan nan þing yfeles ne dyde, & se hosp
edwt on his nixten ne setten, & se þe þane awrgede dufel, ælches
uweles lareow fram his hurten awrpð mid ealre his lare & for naht hine
telð & ealle his geþohtes and hopan on God besett, & þo þe God
ondredað & hi þurh hyre godan deda ne anhebbeð, ac drihten, þe þa
god on heom woruhte, weorðiað & mærsiað, þus mid þan wtgen
clypiende: Na us, drihten, na us, ac þine nama syle þu wuldor.
 7.11. Swa eac Paulus þurh his mere bodunge him sylfe nanes lofes
ne tilode, ac eal þat lof Gode betæhte, þe him snoternesse & wisdom
sealde, þus cweðende: Durh Godes gyfe ic eom þæt ic eom; eft se sylfe
Paulus cwyð: Se þe wuldrige, wldrige on God almihtige and no on hine
silfne.
 7.15. Be þam ylcan andgyte se helend cwyð on þan haligen
godspelle, þus clypiende: Se þe gehurd þas mine word & mid werce hi
gefylð, ic hine lete wisne man gelicne, þe ofer fasten stone bytlode;
flodes coman & windes blowan & þæt hus swyðlice gespurnan, &
hit ne afell, forþi þe hit gestaðelod wæs ofer fæstum stane.
 7.21. Ealle god wyrcende & on his halgen gefillende &
trymigende drihten anbidað, hwæðer we mid wercum his lare gefillen
willan.
 7.23. For bote ure synna þyses lifes dagas us to fyrste
gelætene synd, swa cwyð se apostel: Nast þu, þæt Godes geþyld
þe lætt to dædbote?
 7.25. Soðlice, mildheort drihten þus cwyð: Ne wilnige ic
þæs synfullan deaðes, ac þæt he gecurre & lif age.
 7.27. Þo we eornestlice drihten axoden be þam wuniunge his
eardingstowe, we gehyrdan, hwæt þa bebodu synd, þe we þa eardungstowe
mid geearnian sculon; mid gefyllednesse godre þenunge we weorðað heofene
rices yrfeardes.
 7.31. We forði heortan & ealne lichaman to gecampe gegearwian
& to hyrsumnesse haligere geboda.
 7.32. Þæt we þurh tyddernesse mænsces gecyndes
þurhteon ne magon, we urne drihten gerlice biddan, þat he us þurh his
gyfe gefultumige to gelaste his beboden.
 9.2. And guf we hellewites biternesse forbugan willað & to
ecum life becuman, þa wile þe we moten & on þysum lichaman wuniad
& ealle þas forspecenan þing þurh liues lihtinge gefyllan magon, is
to radienne & to efstenne þæt us on ecnesse to life gefurdrie.
 9.7. Toþi þonne ic eornoslice settan wille bysena &
bigengas þyses drihtenlican þeodomes.
 9.8. Þeah ic hwæt teartlices, hwæthwege stidlices on þyse
regule, þe is ures færeldes latteow to Criste, gesette & geteæce
for gesceades rihtinge & for synne bote & soðre sibbe
gehealdsumnesse, ne beo þu forði aforht ne afered, ne þurh yrhðe
þinre hæle weg ne forlæt.
 9.12. Ðæs weges angin, þe to Criste let, ne mæg beon
begunnen on fruman buten sumre angsumnesse, ac þa geþingðe halingre
mægene, & se gewuna þyssere haligen drohtnunge, þe gedeð leafluht
& eaþe, þat þe earueþe & angsumlic þuhte.
 9.16. Se wei is rum and forðheald, þe to deaðe and to
hellewite let, & se is nearu & sticol, þe to life & to heofena
rice læt.
 9.18. He is us þeah to gefarenne mid rumheorte mode & mid
gode & glæde geþance & mid gewyllednesse Godes bebode, swa
þæt we on munstre þurhwunien on Cristes lare & tæcinge, þat we
him geefenlæcende mid geþylde earfodnesse & ehtnesse þolian, þat
we his riches gemenesse & his blisse gefean mid him agen mote.
 1.13.2. HER SEIÐ URE HLAFORD SANCTE BENEDIHT HU FELE MYNECENA
KYNN SYNDAN.
 1.13.4. Feower cynne mynecene beod.
 1.13.4. Þat forme minecene cin is mynsterlice, þæt wunoð
inne mynstre & healdeð gastlic gewn under regele wissunge oððo under
abdesse tecunge.
 1.13.6. Þet oðor mynecene cyn is ancræne, þat is
westensetlena, næng þare þe mid radlicære hygunge þæt westen
gesecæð, ac þare þe þurh langsumere fandunge munstrelicere drohnunge
habboð geleornod, þat hi onstondende mit Godes fultume þurh swustren
getrymnysse ongean þane deofol heoræs fleascæs leahtres & heore
yfele geþanc winnan cunnan.
 1.13.13. Ðridðe mynecene cyn is mid ealre atelucest, þo beod
sylfdemen geclyped, þo ne buþ nodor na þurh reules wissunge, na þurh
lareowe tæcunge afondede swa swa gold on heorðe, ac æfter leades
gecynde on costnunge gemyltað, gyt mid heore werce þare worolde trywða
hælð & leogað God ælmihtige mid mynecene hywunge.
 1.13.18. Þa wuniað twam & dreom togedere & wilon
ænlypie na on Godes heorde belocene, ac on agene lustum beswikene; heomon is
for æ heore idelre wilnunge lust; swa hwilc idel swa heomon to geþonce
yrnð & heomon gecoren byð, þæt hi taliað halig, & swa hwet
swa heomon oflicað, þeah hit halig sy, hi hit lætæð unalifod.
 1.13.23. Þat feorðe mynecene cynn is þæt is widscriðel
genemned, þa ealle heore liflade geond missendlice ðeode faroð & twam
& þreom dagum geond missenlicare mannæ husum wuniað, æfre
unstaþolfæste & worigende, ægenum lustum & heore gitsunge
unalyfodlicæ fyliað & hyrsumiad.
 1.13.28. On eallum þingum hi synd wyrsan þenne ða seolfdeman,
ðe on anre wunegunge stilnysse healdað; be heore ealre earme drohnunge
selre is to swigenne, þonne embe to specenne.
 1.13.32. We ða forþi forlæten & to þam strengustum
mynstercynne mynecæna gecyrran & mid Godes fultume heore drohtnunge
geendebyrden.
 2.15.2. HWYLC SCEAL SEO ABBODESSE BEON.
 2.15.3. Þeo abbodesse, þe þæs wyrðe sy, þat heo
þæs munster wealde, heo sceal a gemunan, hwet heo gecweden is &
þæs ealderscypes naman mid dedum gefyllan.
 2.15.5. Cristes gespelia heo is & on þan mynstra Cristes
stede healt & forþy his agenum naman geciged is, swa swa se apostel
segð þus cweðonde: Ge onfengan þane gast bearne gewisinge, on þan we
clypioð abba, þat is fæder, abbodesse, þat is modor genemned.
 2.15.10. Hit forði næfre ne gewurðe, þat abbodesse eng
þing lære odðo gesette, odðo hate, buton Godes bebode; ac hyre hæs
& lare, þesme godcundre rihwisnysse, on hyre underdyddra modum beo
gestrydð.
 2.15.13. Sy heo æfre gemyndig, þat mycel smeagunge byð on
þan egefullan Godes dome, ægðer ge embe hyre lare, ge embe hyre
underðydre hyrsumnysse.
 2.15.15. Wyte hyre to soþe, þæt heo byð gewitnod swa swa
gemelæs heorde, gif þes hiredes ealdor, þæt is drihten, to litle note
& nytwyrðnisse on his hurde ongyte.
 2.15.18. Heo eft on þam dome sicar bið & sacles, gef heo
mid ealre gemene þa ungehursume heorde geheold & heora seocum, þat is
synfulle dædum ealle lacnunge gegearewude, þus mid þam witega
cweðende: þine rihtwisnysse, drihten, ic on minre heorte ne bediglode,
þine sodfæstnesse & þine halwendnysse ic sæde, hi þeah
forhoigende me forsawon.
 2.15.23. Ðurh þi þonne wite & deð rixað on þa
ungehyrsum hyrde hire gymenne.
 2.15.25. Eornestlice, þeo þe þone meren naman habbodesse
underfeheð, heo sceal mid twifealde lare þa wyldan & tyn, þe hyre
underþeodde synd, þet is, þet heo ealle gode þing & haligenesse mid
godum dædum swyðor tæce, þonne mid wordum lære, þat þa
andgetfullan mid worda lare to Godes willan gemynegod syn & þa
unandgytfullan mit godum dedum getrymede syn & gelærede.
 2.15.31. Ealle þo þing, þe heo hire underþyddan forbeode,
sceawge mid hyre dede, þat hi ne beon to donde; gif hu þonne wel lærð
& yfele mid weorce bysnað, heo byð forþearlice aworpen, & drihton
durh his witega to hyre synfulan þus clypað: Forwi atelst þu mine
rihtwysnesse & nimst mine bebode on þine muðe?
 2.17.2. Þu soðlice hatodest rihte lore & wurpe mine word
bæfte þe.
 2.17.3. Ðu gesawe þat streow on þinre swuster eage & ne
geseage þone beam on þine agene eage.
 2.17.4. Þat is on andgyte: þu ascunedust þa læstan gyltas
on þirum gingrum & þa mæstan noldest on þe sylfan.
 2.17.7. Ne sy na fram abodesse hada togescead on mynstre geheldan,
þat is, ne sy nan fram hyre gewyrðod for gebirdum, odðe for ylde, odðe
for ænigum oþrum þingum, buten for Godes ege anum & for soðes
wisdomes gesceade.
 2.17.10. Ne sceal heo nane swyðor lufian, þenne oðre, buton
þe heo on godum dedum & on hyrsumnysse beteran ongyte; ne sceal heo þa
æþelborene settan beforan þare ðeowborena, gef seo þeuborene ær
on þan mynstre was, buton heo for hwilcum gescade hit do, þæt is, gyf
þeo æþelborene mid godcundum crefte þu unæðelborena oforðyhð,
sy heo gemedemod furður be hyre geearnunge þonne þeo unæþelborena.
 2.17.17. Na be gebyrdum anum þis is to healdenne, eac be
eallæs mynstres ændebyrdnysse, þæt þeo beo furðor geleten on
stalle & on setle, þeo þu furður on geearnunge sy tofore Gode.
 2.17.20. Sy hycere gebyrde odðe gecyrrednesse swyce heo sy, buten
hwylc þonne oðre mid geearnunge oferþeon, beon hi on stede & on
setle, swa swa hyre gecyrrednesse bið, forðam ge þeow ge frig, ealle we
synd on Criste an & under anum Gode gelicne þeudom we underfengen,
forþan þe mid Gode nis anfangenesse nanre hade, þat is nanes riceteres,
ne ylde, buten geearnunge anre.
 2.17.26. Ealle heo sceal gelice lufian hyre underþeoddan &
heom ealle sceal beon an steor & an lar æfter heore earnunge andefne.
 2.17.29. Abbodesse sceal æfre healde on hyre lare sanctes Paules
cwyde, þes apostles, on þan he cwyd: þrea & witne & halsne &
cid.
 2.17.31. Heo sceal mengen reðnesse wið þo liðnesse, heo
sceal gedon, þæt hyre rednesse ætteowye moderlice & ærfeste
lufe, þæt is þa unstillan & þa heardhurtan heo sceal þreagian
& tæle, & þa gehyrsumen & þa myldan & þa geþyldian
heo sceal witnian & halsyan, þat hy bet & bet don.
 2.17.35. And þa gemelease & þa oferhogiendan heo sceal
ægðer ge mid wordum ge mid dedum swngan.
 2.19.2. Ne sceall heo na yldian & hiwian, swylce hit hyre
uncuð sy, ac sona swa heo hwæt unrihtes ongyte, heo hit sceal sone mid
ealle grundlunde towerpe & fordon; heo sceal geþencan þæs preostes
freccednesse Heli of Sylo.
 2.19.5. Ða gode, gyf hwæt misdoð, æt þam forme gylte
& æt þam oðre, styre mid wordum.
 2.19.7. Þa þe wiðe beod & hearde & prute &
ungehursume, anan swa hig misdoð, heo sceal mid swingunge oððo mid sume
odre licamlice clensunge stiran, & witon þat hit is gewriton: þam
dysegum ne mei man mid worde sturien, & eft þat gewrit seigð: Smit
þin bearn mid þare gyrd, & swa þu miht ahredde his saule fram
deaþe.
 2.19.13. Æfre seo abbodesse mot beon gemyndig, þat heo is
abbodesse, æfre beon gemyndig hwet heo geclypod sy, & wite þæt
þare, þe mare is bæteht, more me wyle habbon of hyre.
 2.19.15. Heo hah to understonden, hu ærfodlic & hu grislic
þing heo underfangon hafod, þæt heo nyme gieme of oðre mannum saule
& fele cynne mod mot hyran & abugan, suman mid olecunge & suman mid
þrætunge & suman mid wissungum.
 2.19.19. & æfter ælcære gewne & gewitta heo mot
hyre sylua swa to heom eallum hywian and dihtan, þæt heo na geþolia þe
heorde, þe is hire beateht, litlia oððo losia, ac þat heo mage blissian
on hyre goddere heorda wexunga.
 2.19.24. Beforen weallum þingum, þat heo ne beo recceleas, ne
litel ne telle of þare saule hælþe, þæt hyre beoþ beotehte,
& ni mon mare gyeme of eorðlice þingum, þe agað & atfeallað,
ac æfre geþence, þat he underfeng saule to gyemenne, for hwam hu sceal
gewistale upagifen.
 2.19.28. Þeh hit gelimpe, þat heo lytle æhte habbe, ne beo
heo þas dryri, ac gemune, þæt hit gwyrton is: ærest seced Godes rice
& his rihwisnesse & eallu þos þing scullen beon yþgeatæ &
eft þæt gewrit segeð: Næng ne ateorede þan, þe of Gode beoð
ofdræd.
 2.19.32. Wite eac se abbodesse, þat heo þe saulan haueþ
underfangan to witienne, gearewige hi seolfe to gifonne andsware for heom,
& wyte hu eac to soðe, þæt for hure ealre sawlan, þe buð under
hyre anwealde, on domesdæg heo sceal hi bitellen & ryht agylden for heom
eallum & eac þar to eacen wiðuton ealcum twynunge for hire agenre
sawle.
 2.21.4. And on þas wise æfre hu hyre ondrede, swa swa se hyrde
deð, þenne he is sceap his hlaforde sceal beteace; þæ wile þe he is
cari, þæt oþre ne misdon, he becumð þe werrer of him sylfe, &
þenne he þurh his teacungen oþren heolpoð, himsylfe is gemacod cleane
on þeawen.
 3.21.10. HWENNE ME SCEALL LAÐIAN ÞA GESWUSTREN TO REDE.
 3.21.12. Swa oft swa ænige micela þing synd to donne on þan
mynstre, se abbodesse gelaðige togedere eall þone geferscyepe & segge
hyreself, hwæt þar beo to donne.
 3.21.14. And gehyre þonne hyre sustre rædd & smeage bæ
hyre sylfro, and don la hwet hyre þince betst.
 3.21.16. Ðarfore we habboð gesæd, þæt ealle beon
geclypod to reade, forþan þe oft God þare gingeste geswytoloð, þat
selest is to donne.
 3.21.19. Swa deh gifon þa sustran red mid ealre underðydnysse
& eadmodnesse, þat nan ne dyrstlæcæ mid anwilnesse to healdene
hwet, swa heom þince, ac swyþost hit ga æfter þare abbadesse wille,
& þat þæt hyre betst licie to donne, ealle hyre beon gehyrsume.
 3.21.23. Ac swa swa hit gerysað, þat þa gingran þam yldrum
hyran, swa eac bycumð, þat se abbodesse wærlice and mid ryhte readegige
ealle þing.
 3.21.26. On eallum þingum ealle fylie þes regules wissunge, ne
nan ne beo swa ðriste, þat fram hym abuge; nan on þam mynstre hire agenre
heorte will fylia.
 3.21.28. Ne nan beo swa ðriste, þæt heo ongean þa
abbodasse wiðinne mynstre odðe widuton wiðorlice flite; gif hit ani
deð, hu ah þarfore þolian þa regullice wrecæ.
 3.21.31. Wite se abbodesse þeah, eal þæt heo do, þat heo
hit do mid Godes ege & þes regoles healtrumnysse, forþam þe buton
tweon, heo sceal ealre hire dome riht agyldon beforan þan rihwisan deman on
domesdæg.
 3.23.4. Gyf þonne ænige læsse þing sy to donne on þes
mynstres neodan, don bi þare hildestren swustrene rede, swa swa hit is
gewritan: Ealle þing do mid rede, & æfter þære dæde ne
reoweð hit þe nefre.
 4.23.9. HER HIT SPECÐ HWYLCE SCEOLON BEON ÞA TOOL TO GODE
WEORCA.
 4.23.11. Erest man sceal lufian ure hlaford God ælmihti mid
æalre heorte, mid ealre saule, mid eallum mægne, & þaræfter ure
nyhstan swa swa us sylfen.
 4.23.14. Ðaræfter ne slean man; ne unriht hæme; ne stele;
ne fylie yfoles lustas; ne bere lease gewitnesse; wyrðian eallum men, &
þat heo nelle, þat man do hire, ne don oðre.
 4.23.16. Widsacæ swa hi sulfa, þæt hu fylga Crist; wyldon
hire lichame; softnissan næng beocleoppe; fæsten lufian.
 4.23.18. Earman wreccan hyþegian, nacodum scride, unhalne
neosie, deadne byrian, geswænctum helpan, þæne sarienne frefrian.
 4.23.21. Fram þyssare woroldum dædum macian hine uncuð.
 4.23.21. Na þing beforan Cristes lufe setten.
 4.23.22. Wræððe næng fulfille, on þes time ne
geþence, ne healde faken on herte, ne gife lease sibbe, ne soðe lufe
forlæten/.
 4.23.24. Ne sceal non swerie, læste hyre gelympe, þat hu
forswerie; soð of heorte & of muðe forþringan.
 4.23.25. Næng gelde yfol for yfele; ne don teone, & gef heo
buð hyre gedon, þildelicen forberan; hire fynd lufian; þa þa hi
wergiað, næng cursian agean, ac þe swyðor bletsyan; ehtnysse for
rihtwisnysse þolian.
 4.23.29. Næng beon ofermodg, ne druncengeorn, ne oferæte, ne
slaw, ne slapgeorn, ne gneornende, ne teolende.
 4.23.30. Hire tohopan heo sceal habbon on God; þænne heo
hwæt godes geseicd on hire, gecnawe hit of Gode & næng of hyre
sylfre; þat yfol þat heo deð, æfre wite, þat heo hiresylf hit
macuð & hiresylfre hu hit wite.
 4.23.34. Of domesdag beon ofdrad and of hellewite agrisan; þæt
ecean lif mid ealre gastlicere gyrnfulnisse gyrnan; deað ealce deg habbon
orwene beforan hyre egan.
 4.25.3. Hyre lifes dedan geman on elce tyde; on ælce stede wytan
gewis þæt God hy gescyð; þo yfole geþanc, þe cumeð to hyre
hurte, anan an Crist toslean & hyre gastlice lareowe hig openian.
 4.25.6. Hire muð fram yfolre & fram unwrestere spece healdon;
fele specen nang lufie, ydele word & becomelice to leahtre næng specen;
michelne hleahter oððo cinkinde næng lufyen.
 4.25.9. Halige rædinge bliþelice gehyran; on gebeden beon
gelome; hyre misdædum, þe heo gedon hafod, mid tearan oððo mid
bereofunge elche deg on hyre gebeden andættian ure drihte, & hig sylue
þarwið æfreft gescylde.
 4.25.13. Hyres fleaches lustas næng gefullan; hyre agen gewill
hatian; on ælle þingum þare abbodesse hæse beon gehyrsum, þeh heo
hyresylf do hoðerlicer, sy þat heo ne mote, þenne heo lære; beon
gemundi þare drihtanliccan hese, þe þus is gecwede: Doð þat ih geou
seggað, ac þæt þæt hig heomsylf doð, ne wilnige ge to donne.
 4.25.18. Nang wilnige þæt me hig telle hali, ær hieo hali
sy, ac erer beon hali þæt hit syðnes mage þe sedlicer beon gesed;
Godes beboden ælce dei mid wercen heo sceal gefellan.
 4.25.21. & clænnesse lufian; nane man hatian; ande &
nuð nang habbon; ne geflit lufian; upahefodnysse forfleon; hwyrðian hure
uldran; hyre gingran lufian on Cristes lufe; for hyre fynd gebiddon; wið þa
wrangsehtan, ær sunne go to glade, freondscipe macian; & be Godes
mildcsa næfre ofertriwian.
 4.25.26. Efne nu þis synd þes gaslices tol & gebytle; gif
hig þurh us dæges & nihtes ungeswicenlice wurðoð nu gefillede
& on domesdæge us eft betehte, þeo mede at ure drihtene us ðonne
byð gegoldon, þe he himsilf behet, þat is: þat mannes ege ne geseh, ne
eare gehyrde, ne on mannes hyrte ne astah, þe drihte hafod gegeared þan
þe hine lufieð.
 4.27.3. Þa stowwen hwar we ealle þos þing mage sycerlice
wyrcæn, beoð þes mynstres claustren ænd myd stedefestnesse on ðare
geferreddene.
 5.27.8. BE GEHYRSUMNESSE.
 5.27.9. Se forme æadmodnysse stæpe is hyrsumnysse widuton
ælcunge.
 5.27.10. Þeos geðafnað heom, þe na þing lewfre heom ne
lætoð þonne Crist, for þam halige þeowdome, þe hig habbod behate,
odðo for hellewite ofdrædædnysse, odðo for þæs ecean lifes
wuldre.
 5.27.13. Sona swa heom æni þing fram heore ealdre beboden byd,
hi þæt buton elcunge mid weorce gefremmad, swylce hit fram Gode sylfe
geboden sy.
 5.27.15. Be swilcum drihten þus cwyð: Of eares hlyste hig
hyrsumede me; eft he segð to þam lareowum: þe þe eow gehyrð, ne
gehirð me, & þe þe eow ascunoð, he ascunod me.
 5.27.19. Eornestlice, þa þe swylce synd, sona swa heom beboden
byð, heore agene willan aweorpað & swa hwilce dædan, swa hit on
hande habboð, unfullworhte lætað & mid hwatum hyrsumnysse fet
þæ beodenden stefne mid weorce gefolgiað, & swilce on anre handhwile
seo forsæde ðæs lareowes hæs & þa fulfremede þes
leorningmannes weorc mid Godes eges cafscipe gemænelice buta þa þing
beoð gefillede.
 5.27.26. On swilcum wunað seo lufu þæs færeldes to ecum
life, forþi þonne hig þone ancgsuman weig geceorad, he þam se hælend
cwyð: Angsum & nearu is se wei, þe to life let, þat is, þat hig be
heore agenum dome ne libbe, ne heore agenum lustum ne gehyrsumian, ac be
frendum mode & hæse donde sy, on mynstre wuniende, þæt abbodesse
heom wealde & tæce a gewilniað.
 5.29.1. Buton tweon, þa þe þyllice beod, hig
geefenlæcceð þone cwyde, þe drihten be himsylfe þus cwæð: Ne
com ic to donde myne agenum willan, ac þas þe me sende.
 5.29.4. Þos sylue hirsumnysse bið Gode andfenge & mannum
luftyme, gif þæt gebodene byð gefremed unforhtlice, unsleaplice &
unasolcenlice & buton ceorunge & butan nellendre andsware; seo
hyrsumnisse to soðe, þe bið þam ealdrum gegearewod, heo byð Gode
gedon; he soðlice þus sylf cweð: Se þe eow gehirde, he gehyrde me.
 5.29.9. And mid gode mode & gledum geþonce ða underðiddan
leornestran heore ealdrum hyran scullan, forþam þeo glæde gefestre God
lufað.
 5.29.11. Witodlice, þeah hwilc leornestra hyres ealdres hæse
mid weorcum gefylle & þæt mid muðe beceorad odðe mid mode
besorgaþ, ne byð hit Gode andfenge, þe ælces mannes heortan
þurhsyhð, ænd for swylcere dæde hu nane meðe æt Gode ne
onfehð, ac gyt ma on ecum wite mid þam murcnerum, & gnorniende, þe
Gode mishyrdon, beoð geset, buton heo mid fulre dædbote hit gebete.
 6.29.19. HER HIT SPECð EMBE SWIGE þAT IS EMBE SILENCE.
 6.29.20. Vtan don swa swa þe witega mynegad, þus cweðende: Ic
sede, ic wille healde mine wegas, þat ic ne gylte þurh mine tungan; ic
sette mine muðe weardunge, ic adumbode & becom eadmod & swigede
goddere spæce.
 6.29.23. Mid þisum wordum þe halige witega geswutelað,
þæt we scullan ydele worda for synne wite gswigian: þanne he for
swigunge mægne oft goddere spæce geswac, eornestlice man sceal idelre
worde geswican.
 6.29.27. Þeah fulfremedan leornustran for swigunga
gehealtsumnysse seldhwænne leafe geseald sy to specene embe halige spece
& gode & fremfulle, forþi þe hit is gewritan: On mycelre spece þu
næ forflihst synna; & eft is awriten: Dead & lif is on þare tungan
handen.
 6.29.31. Forþan þe spece & tæce þare magstre
gedafnað, swigie & gehyre þare leornestre gerist.
 6.29.32. And forþi gyf hwet to axsyenne sy, þat beo þonne
geaxsod of þare ealdre mid ealre eadmodnysse & underþidnisse &
mycelre arwyrþnysse, læste heo mare spæce, þenne hit fremye.
 6.31.2. Gabbunge oddo idele worde & þa, þe leahter
aræred, mid ecæne loce on ælcen steden we fordyttod, & to swilcere
spæce we ne alyfoð, þæt þeo leornestre hyre mud undo.
 7.31.7. BE EADMODNUSSE.
 7.31.8. Þæt godcunde gewrit, swustre, us to eadmodnysse
mynegað, þus clypiende: ælc þe hi ahefd, sceal beon geniþerod, &
þeo þe hi genyþerod, sceal beon gehegod.
 7.31.10. Þurh þas clypunge is geswutelod, þat ælc
upahafenesse aspringað of modinesse cynne; wid þone unþeaw hine bewerode
þe witega, þus cweþende: Drihten, nis min heorte onhefd, ne myne eagen
unabrodene; ne ic ne ferde on michele þinga, ne ic of wunderlican þingan
me ne bestag.
 7.31.15. Ac hwæt, gif ic eadmodlice ne lett of me sylue, ac
mine sawle aheof?
 7.31.16. Swa swa þæt suceling, þe his moder hafod forworpan,
forfærð & forweornad, ell swylc edlean on mine sawle becume.
 7.31.19. Forþi, leofen sustren, gif we þæne hrof þare
heahlican eadmodnysse aræcen willat & to þere heofonlican
anhefednysse, þe mid þises andwearden lifes eadmodnysse byð gestigan
caflyce cuman þeanceð, seo hledre is mid urum dedum to rærenne, þe
Jacob on sweuene wearð onywed, þurh þa hym weron geswotelede ægþer
ge upstigende englas ge nuderstigende.
 7.31.25. Nis buton tweon to understondenne se upstige & se
nuþerstige on nan oþre wisan, butæn þet heofona rices upstige mid
eadmodnysse geernod byð & mid ofermodnysse forworht.
 7.31.27. Seo aræræde lhedre tacnað ure lif on þissere
worelde, þæt mid eadmodere heortan þurh urne hlaford aræred is to
hefene; þare hlæddre twa sydan tacniað urne lycame & ure sawle; on
þan sydum mystlicæ stæpas of æadmodnysse & of þeawfæstnysse
seo godcunde laþunge to stigende upp mid hafod gefæstnod.
 7.33.2. BE ÞAN TWELF STEEPEN OF EADMODNESSE; ÞIS IS ÞE FORMA
STÆPE.
 7.33.4. Se forma eadmodnysse stæpe is, þæt gehwa Godes ege
habbe & ætforan his eagena gesyhþe æfre sette & ne sy forgyttel
ac gemyndi ealre þare þinga, þe ure drihten bebead, & on hwylce wise
þa, þe God forseod, for heore synne reosed into helle.
 7.33.8. & þat ece lif, þe heom is gegærewed, þe beod
of Gode ofdred, æfre mid hyre mode behealde & geþence.
 7.33.10. And þus smegende gehealdan hig on elce tyman fram hyre
synnum & leahtrum ægþer ge geþohta, ge spæce, ge gesyþa, &
fram ealle yfelum dædum, & eac heora fleasclican lustes caflice
forwurpe; wite manne gehwilc, þat he bið æfre gesewen fram drihtne on
heofonum on ælcne tyman.
 7.33.14. On ælcere stowe his dæde beð gesawene fram
godcundre gesyhðe & on ælcene tyman fram englum bebodede; þat God on
ure geþohtum andweard is, se witega geswutelað þus cweþende: God
asmeað ægþer ge manne heortan & eac heore æddre; eft he cwyð:
God wat mannum þencunge, þat hig beoð wace; eft he cweð: Drihten, þu
ongeate mine geþohtes feorrene, & Mannes geþonc þe geandet.
 7.33.21. Toþi þæt heo carefull sy ymbe hyre þweoran
geþohtas, æfre sy nytwyrda swuster þus mid hyre heortan clypie: þonne
ic beo unawemmud beforan Gode gyf ic me gehealde fram mynre unrihtwisnesse.
 7.33.25. Vre agen willa us is forboden, þonne halge gewrit þus
clypað: Gecyr fram þinum lustum; eft: on gebede we helsiað urne drihten,
þat is willa on us beo gemacod.
 7.33.27. Ernestlice, we synd gelerede be gewyrhton, þæt we
urne agene willan ne weorcean, þonne we þæt forbugað, þæt
þæt halge gewrit us seigþ, þus cweþende: Sume wegas syndon, þe
mannum synd rihte geþuhte, þare ænde þeah besencð on helle grunde.
 7.33.31. & eft we sculen forbugæ þæt þæt is gesed
beo þam gemelease: Hi synd gewemmode & andsæte gewordene an hyre agen
luste.
 7.35.1. Wite we eac to soþen, þæt drichten æfre byð
anweald on urum flæsclicum lustum, & hym ures angynnes nan þing digle
beoð; þat geswuteloð se wytega, þus to Gode clypienda: Beforan þe,
drihten, is eal min willnung.
 7.35.4. Toscuniende is forþi yfel wyllung, forþan þe deað
is geset biside lustes infære; her of þat halg gewrit spæcð, þus
cweþende: Ne far þu æfter þinum lustum.
 7.35.8. Nu þonne gif Godes eagan behealdeð þa godan & swa
yfelen, & ure drihten of heofene locað uppe mannum bearn, þet he geseo,
hweþer hera æng andgyttol sy & God secende, & fram þam englum,
þe ofer us beoð geset, ure dædan dages and nihtes God ælmihtin, ure
scyppendum, beoð gecudde on ælce tyma is to warienne, swa swa þe witega
segð, on þan sealme, þæt we ne buhgende into yfele & unfremfulle
gemacod on suman timan beon of Gode gesewe, & us þeah on þisne tyman
aryge, forþam þe he milde is & abidad, þæt we to beteran gecyrran,
segge to us eft on þare oðre worolde: þas þing ge dyden, & ic
swigode.
 7.35.19. Oðer.
 7.35.20. Þe oðer eadmodnesse stæpe is, þæt gehwa his
agene willan ne lufie, ne hyre agene lustes gefylle, ac mid dedum ures
drihtenes stefne geefenlæce, þe þus be him silfe cweð: Ic ne com to
donde myne ogene willan, ac þæs þe me sende.
 7.35.23. Eft þæt gewrit seyð: Gewill hafeð wite, &
neade wuldorbeah gegearwað, þat is, þæt gehwa hi sylfe to Gode nyde
& hyre agene lustes aweorpe.
 7.35.27. Þridde.
 7.35.28. Þe þridde eadmodinesse stæpe is, þæt gewilc
for Godes lufan mid ealre gehyrsumnysse hyre ealdrum abuge, fyliende urne
drihte, be hwam þe apostel þus cweð: He becom gehyrsum anan to deaþe.
 7.35.32. Feorþe.
 7.35.33. Þe feorþe eadmodnysse stæpe is, gif heo on þare
sylfan hyrsumnesse on heardum & on wyþerweardum þingum & on
gehwilcum teonrednum geþyld lufian & ne awaciæ, na ne hyre staþel
ne forlæte, ne aweg ne gewite fram Gode, swa swa þæt gewrit seigþ: Se
þe þurhwunoð oð ænde, he beoð gehealdæn.
 7.37.4. Eft is gecweden on halge gewrite: Sy gestrangod þin
heorte & forþyldiga þinna drihten þæt is, þole eal, þat God be
þe geþafod.
 7.37.6. And eft is onywed, þat þe getrywfullan for Godes ege
ealle liues wiþerweardnesse þoligan scule, swa swa þæt gewrit be heore
þolemodnysse þus cweð: For þe, drihten, we synd ealne deeg to deaþe
gewæhte; we synd to deaþe getealde swa swa þa sniðsceapp.
 7.37.10. Hi þeah sicera be þam tohopan þes godcundes
edleanes, þus æfterfilyendlice mid blysse clypiað: Ac on eallum þis
þingum we oforswiþdon þurh þane, þe us lufede, þat is drihton.
 7.37.13. Eft bi þare ylcan þolemodnesse on halge gewrite is
þus gecweden: Drihten, þu us afondedest, þu us ameredest mid fyre, swa
swa seolfer byð amered; þu us belæddest on grin, þu gesettest
gedrefednesse on urne rigge; eft þæt ylce halige gewrit forðan
geswutelode, þæt we under ealdre gymene beon sculon, þus cweþende:
þu settest menn ofor hyre heafde.
 7.37.19. Ge eac Godes bebeod on earfoþlican þingan & on
teonfullen þurh þolebyrdnysse gefylloð, gif hi beoð gesmitan on
þæt an hleor, wend forð þæt oþer; þam þe þæne cyrtel
benymð, læteð to þæne mentel.
 7.37.22. Gyf hi beoð genidd to gande ane myle, gað twa; mid
Paule, þam apostle þa lease broðra forberð & ehtnesse þolad for
rihtwisnysse & þa, þe hi cursigoð, bletsiað.
 7.37.26. Fifta.
 7.37.27. Þe fifta eadmodnyssa stape is, gif þeo mynecena þurh
eadmodre andetnesse hyre abbodysse ne diglað ealle þa yfole geþanc, þe
comeð to hyre heorte, & þa yfele dædan, þe heo dæd odðe
digellicen hafoð gedon.
 7.37.30. Be þam halie gewrite us mynegad, þus cweþende:
Vnwreoh God ealmihtye þinne wey, þat is, þine dæde & hiht an hine;
& eft hit cwyd: Andettað to ure drihten, forþam þe he is god,
forþam þe is miltsa is on ecnesse.
 7.39.2. & eft cweð se witega: Minne gylt ic cydde þe, &
myne unrihwisnysse ic ne hydde; ic cwæd, ic wylle bodige togenes me myne
unrihtwisnessen min drihten, & þu me foryefe mynre heorten arleasnesse.
 7.39.6. Syxte.
 7.39.7. Þe syxte eadmodnysse steepe is, gyf þare mynecene byð
gecweme, þæt heo unwyrðost & lætemæst beo geteald, & to
eallum þam þingum, þe hyre beoð betæht to donde, tellan hy syluen
yfolne wrihtan & unwyrðna & þus mid þam witegan clypie: To nane
þinge ic eam bycuman, & ic hit nyste; swa swa þat nyten ic eom geworden
togeanes þe, & æfre ic eom myd þe.
 7.39.13. Seofaþe.
 7.39.14. Þe seofaþe eadmodnysse stæpe ys, gif þeo mynecena
hi sylue uttran & unweorþest telle, na þæt an mid hyre muðe secge
and/ ec mid hyre heorte fæstlice gelife, hy sylue geadmede & þus mid
þan witegan cweðe: Ic eam gewis wyrm & næng man, manenen edwit &
folces æwyrp.
 7.39.18. Anhafen ic eam & genyðered & gescænd; &
eft se witega segð: God is me, drihten þæt þu me genyþeradest, þat
ic mage leornie þine beboda.
 7.39.21. Eahteþa.
 7.39.22. Þe eahteþa eadmodnysse stæpe is, gif þeo mynecena
nan þing ne deþ, buten þat se gemæne mynsterregol tæcð, odðo
þat þare heahþungenra forbisena lærað.
 7.39.25. Nygeðe.
 7.39.26. Þe nygeðe eadmodnysse stæpe is, gef þeo mynecena
hyre tunga forwyrnoð to specende & habbon swigunga & ne spæce,
ær he beo geahsod, forþan þat halige gewrit swuteloð, þæt on
maniefealde spece ne byð syn forbogen, & forþi þe se fæle talyende
man uppon eorþe ne geþihð.
 7.41.1. Teoða.
 7.41.2. Þe teoða eadmodnysse stæpe is, gif þeo mynecena ne
beo galsmere & ræd on hleahtre, forþi þe hit is gewritan: Se gidie
on his hleahtre his stefene onhefð.
 7.41.5. Endlyfta.
 7.41.6. Þe endlyfta eadmodnyssa stæpe is, gif þe mynechena,
þenne heo spece, lyþelice, buton hleahtre, eadmodlice mid þeaufulre
hefynesse feawe word & gerædelice speca, & ne beo oferlud on hire
stefene, swa swa hit awriten is: Se þe wis is, mid fæwum wordum he hit
swutelað.
 7.41.11. Twelftæ.
 7.41.12. Þe twelfta eadmodnysse stæpe is, gif þe mynecena na
þat an mid hyre heorte, ac eac mid hyre lycame eadmodnysse eallum þam, þe
hyre onlociað, æfre sceawige, þæt is on weorce, on gebedhuse, on
mynstre, on wyrtearde, on wege, on felde, odðo swa hwar swa heo sy sittende,
standende, odðo gangende, æfre beo hniwiende mid hyre heafede, hyre
gesihða adun on eorþan besette.
 7.41.18. And tellan hy sylfe scyldig on ælcene timan for hyre
synnan, & hogien æfre, swylce hu to þan egfulle Godes dome þeryhte
geled sculle beon.
 7.41.20. Æfre on hyre herte segge to hyre sylfre, þæt
þæt se manfulle on þam godspelle besettum eagum on þa eorþan
cweð: Drihten, ic sunfulle ne eom weorþe, þat ic mine eagan to heofonum
ahebbe; & æft mit þam wytage: Ic eom gebiged æghwar &
geniþerod.
 7.41.25. Sydðan þeo mynecene eallan þas eadmodnysse
upstæpes gestihð, heo cymð sone to þare soðan Godes lufe, þe ege
utan drifð.
 7.41.27. Þurh þa lufe ealle þa þing, þe heo ær heold
næng wiðuton ofdrædædnesse, ac buton ænge geswynce swilce
gecundelice for þare gewunsumnysse heo begynð to healdenne, na for
hellewites ege, ac for Cristes lufe & for þare sylfre goddere
gewunsumnesse & þæwæne licunge.
 7.41.31. Þe ure drihte on his wyrhte, sone swo he byð clæne
of unþæawon & of synnum, bliþelice swuteloð.
 8.43.2. BE CRISTES þENUNGE ON NIHT.
 8.43.3. On wintres tyman, þæt is fræm þan anginne
þæs monþes, þe is nouember gehaten, fort eastron, æfter
gescæades foresceawunge on þare eahtaþan tide þare nihte is to
arisenne, þæt þa mynecene sum del mare reston þanne healfe þe niht,
þæt seo dæges þigen tofered sy on þare nihtlican reste & seo
hæte þere þigene oferslegen & se mage gelyht & swa arysen.
 8.43.9. Þæt þære nihte to lafe sy after þam utsange,
þæt sy genoted mid sealmsonge & mid leornunge gastlycere cræfte
butan slæpe.
 8.43.11. Fram eastron odð þa foresædan kalendes nouembris
swa sy gemetogod þæs uhtsanges time, þæt a litol wile
þæræfter/ beo gehealden þat þa sustren magie gan ut to
gecyndrelicere neode, & fylie anan þone dægrædsang, se is to
agynnenne, þonne þæs dæges lyht agynð.
 9.43.17. HU FELE SEALMAS SYND TO SECGENDE ON NIHTLICERE TIDE.
 9.43.19. On wyntres timen is se utsang þus to bægynnenne;
ærest beo geredd þis fers: <foreign>Deus in adiutorium meum intende</foreign>; þonne
þaræfter is to seggenne þriwwe: <foreign>Domine labia mea aperies, et os meum
annuntiabit laudem tuam</foreign>.
 9.43.22. Heræfter scel beon gesed se þridde sealm: <foreign>Domine
quid multiplicati sunt</foreign>, mid <foreign>Gloria patri</foreign>, þonne <foreign>Uenite exultemus domino</foreign>
mid antæfne odðo abuton antæfne is to singenne; fylyge þonne se
ambrosianisce ymne, þonne six sealmes mid heore antæfnen.
 9.43.26. Æfter þan sealmun beo þonne gesed þat uerss &
þare abbodesse bletsunge, & sitten þonne ealle on heore stolum;
rædon þonne þa swustre embestunde on þare boc on uppen þan
bocscæmele þreo reddingan & singan þryg repsæs.
 9.43.30. Æfter þare þriddan rædunge þeo, þe synga,
segge þane gloria; sonæ swa þeo singestre þane gloria agynnæd, anan
ealle þa swustren arisen of heore sæte for awyrþnesse þare halige
þreomnesse.
 9.45.3. Æfter þan utsangan reden mæn þa becc godcundre
lare ægþor ge of þare ealdon æ, ge of þare nywe, & eac heore
trahtes, þe namcuþe fæderes & ryhtbelyuedum larþeawes geworht
habbod.
 9.45.6. Æfter þis þreom ræddungen mid heore repsan
fyligan oþre syx sealmes, þa syn gesungen mid <foreign>Alleluia</foreign>; æfter þam
filye þæt captel of þare apostele lare, þat beo gesed buten bocc,
& þæt ferss, & þeo healsunggebun, þat is <foreign>Kyrieleyson</foreign>, &
þus sy geendod se nihtlice uhtsang.
 10.45.14. HU ME SCEALL SINGE VHTSANG ON SUMERLICHE TIME.
 10.45.15. Fram eastron oð kalendas nouembris sy at uhtsange
geheoldon æalle þes sealmesanges mycelnisse, þe we her before gecwedon,
buton þam anum þat on nanre boc ne beo rædinge gered, for þam scortum
nihtum, æc for þam þreom ræddingan an redinge sy geræd buten boc
of þare ealden gecydnisse, þare rædinge fylige an scort reps.
 10.45.20. & ealle þo oðre þing sy gefyllod swa þe
gesæd is: þæt sy swa, þæt næfre læs sealme ne sy gesungen
æt uhtsange þonne twelf, wiþuton: <foreign>Domine quid multiplicati sunt &
Venite exultemus Domino</foreign>.
 11.45.26. BE SUNNAN DEGES VHTSANGE AND HU ME SCEALL ARISEN ON ÞA
NEHT.
 11.45.28. On þan sunnendage man sceal raþor arison to
uhtsange.
 11.45.29. On þam uhtsange man sceal healdon þæt ylca gemet,
þe we er bufan gecwedon, þæt is be twelf sealme; syngan man ærest syx
sealmes & þæt fers, æfter þam, heom eallum endebyrdlice sittende,
beon geræd feower readinge mid feower repsum.
 11.47.2. Æfter þam feorþe ræpse, þenne man synge
<foreign>Gloria patri</foreign>, anan arisan ealle mid arwyrþnesse, & syngan oþre syx
sealmes mid þreom æntæfne & þæt fers.
 11.47.4. Þæræfter beon gered efsona oðræ feower
rædinge mid heore repsan on þa ylce endebyrdnesse, þe we bufon cwedon.
 11.47.6. Þaræfter þri canticles beon gæsæd of þare
witegen bocan, swilce þy abbodesse hafoð gesette, þa beon mid <foreign>Alleluia</foreign>
gesungena.
 11.47.8. And sydðon þæt fers & geseald þare abbodesse
bletsunge, beon geræd oþere feower rædunge of þare niwe cyðnesse
þare ænbyrdnesse, þe we before cweðon.
 11.47.11. Æfter þam ferþa repsa beginn þeo abbedesse
þane lofsang: <foreign>Te deum laudamus</foreign>; þonne he beo geendod, ræde se preost
þæt godspell mid arwirðnysse & mid godcunden ege, heom eallum
standende.
 11.47.14. Æt þæs godspelles endunge andswarie ealle Amen,
ænd þaræfter beginne se preost: <foreign>Te decet laus</foreign>, & æfter þare
bletsunge sy agunne se dægredsang.
 11.47.17. Seo endbyrdnesse sunnendagene uhtsanges sy gelice
ghealden on ælcne tymen, ge on wintre ge on sumere, buton hit færlice swa
gelimpe, þæt man læter arise, þonne hit gebyrige, & man
bædæle rædinge odðe repsas gescyrte, þat ne gewurþe, þat
þyllic gymelest gelimpe.
 11.47.21. Sy georne bewarnod, þæt hit ne gesele; þæt gif
hit gelimpe, dædbete heo ongen God on þan gebedehuse, þurh hwylcere
gyemelyste hit gelamp.
 12.47.25. BE SUNNANDEGES DEGREDSANGE.
 12.47.26. On þam dægrædsange on sunnendæge ærest man
sceal singen þæne syxandsyxtigeþan sealm wiþuton anteafne forþrihte;
æfter þam beo gesed se fifugeþe mid <foreign>Alleluia</foreign>.
 12.47.28. Æfter þam beo gesæd se hundsyfenteoþe & se
twaandsyxtugeþa, þæræfter þe bletsungen & se lofsealm, þonne
an redinge of apocalypsi buten boc, þonne reps, ymne, fers, se sang of þan
godespelle, hælsunge, & swa beoð gefellod.
 13.49.2. BE WURUCDAEGEN DÆGRÆDSANGE.
 13.49.3. On weorcdagum dægredsanges weorðung is þus to
healdenne, þæt is þat se syxansyxtugeþe sealm, þat is <foreign>Deus
misereatur nostri</foreign> sy gecwedon buton antiefne, sumdæl dragende, ealswa on
sunnendagen, þæt ealle magen coman to þan fiftugeðan sealme, þe is
mid antefne to begeonnenne, þat is <foreign>Miserere mei Deus</foreign>.
 13.49.8. Æfter þan oðre twegene sealmes beon gesed æfter
gewunelicum þeaweum, þat is on monandæge se fifte sealm & se
fifandþritugeþa/, þat is <foreign>Uerba mea, & Dixit iniustus</foreign>; on þan
þridde dage se twaandfeortugeþe sealm & se syxandfiftugeþa, þat is
<foreign>Judica me Deus, & Miserere mei Deus, miserere mei</foreign>.
 13.49.13. On þan feorþe dæge, se þreoandsyxtugeþa &
feorandsyxtugeþa, þat is <foreign>Exaudi Deus orationem meam cum deprecor & Te
decet ympnus</foreign>; on þan fiften dæge se syfeneandhundeahtatigeþa & se
nigenandhundeahtatigeþa/, þat is <foreign>Domine Deus salutis mee, & Domine
refugium</foreign>.
 13.49.17. On þan syxte dæge se fifandhundseofentugeþa &
se anendhundnigenteoþa, þat is <foreign>Notus in Judea Deus, & Bonum est
confiteri Domino</foreign>; on þan seterdæge se hundredeþeandtwaandfeortugeþa,
þat is <foreign>Domine exaudi orationem meam auribus percipe</foreign>, & se canticle
deutronomio, þat is <foreign>Audite celi</foreign>, se sy todælud on twegen glorian.
 13.49.23. Elles oðrum dægum on þare wucum sy gesungan an
canticle of þare wtegan boc, þe to þam dæge belympð, swa swa hit
þeo romanisce cyrce healde, þat is on monandæge <foreign>Confitebor</foreign>, on
tiwesdæge/ <foreign>Ego dixi</foreign>, on wodnesdæge <foreign>Exultauit</foreign>, on þunresdæge
<foreign>Cantemus</foreign>, on fridæge <foreign>Domine audiui</foreign>.
 13.49.28. Ææfter þam ælce dæge þæne lofsealme,
þæt is <foreign>Laudate dominum de celis</foreign>, syþon an ræding of þare apostole
lare gemendlice buten boc gecweþon, se reps, hymne, fers, se canticle of
þam godspelle, þæt is <foreign>Benedictus</foreign>, þe helsunge, þæt is
<foreign>Kyrieleison</foreign> & hit beoð gefyllod.
 13.49.33. Ne sy na geendod naþer ne dægredsang ne æfensang
an nane wise, buton þæt drihtelice gebedd, þat is <foreign>Pater noster</foreign>, beo
gesed of þare abbodesse, þæt ealle gehyran for þan ðornan of
unþeawan, þe beoð gewunod to aspringænne, þæt hig beon genydd
þurh þæs ylcæs gebedes behæse, þe hig sæggeð: Drihten,
forgif us ure synnan, swa swa we forgifoð þan, þe wið us habboð
agylt, clensye hi sylfon of þillican unþeowon.
 13.51.5. Æt ælcan oðrum tidum þæs ylcæs gebedes
lætemeste dæl beo gesed, þæt fram eallum sy geandswerod: <foreign>Sed libera
nos a malo</foreign>.
 14.51.9. HU MAN SCEALL SINGAN ON HALGENAN MESSEDAGUN.
 14.51.10. On Godes halgena freolstydum & on æalcan oðrum
massedægum, swa swa we habboð gesed, þat man sceal don on þan
sunnendage, eallswa beo þonne gedon; wiþutan þan þæt þe sealmes
& anteofenes & rædingan, þe gerysoð to þan dæge, beon
gesæd, æc þat ylca gemett, þæt her bufon awriton is, hit beo
geheldon.
 15.51.16. ON HWYLCE TIME MAN SCEALL SECGAN <foreign>ALLELUIA</foreign>.
 15.51.17. Fram eastron forte pentecosten sy <foreign>Alleluia</foreign> buton
todælednesse gesungon, ægþor ge on sealmum ge on repsum.
 15.51.18. Fram pentecosten oð lenctenes angynne, ælce niht
æt uhtsange sy <foreign>Alleluia</foreign> gesungon mid þan syx æftresealmum; ælcan
sunnanniht wiþuton lenctane þa canticlas & dægrædsang, primsang,
undernsang, middægsang, nonsang mid <foreign>Alleluia</foreign> si gesunge.
 15.51.23. Æfensang beo gesed mid antiefene; þe repses næfre
ne sy gesungone mid <foreign>Alleluia</foreign>, buton fram eastron oð pentecosten.
 16.51.26. HU ME SCEALL ON DAG GODES WEORC WYRCEAN.
 16.51.27. Vte we don swa swa se wytega cweð: Seofensyðum on
dæg ic þe, drihten, herode & þin lof sæde.
 16.51.28. Þæt hælige seofenfealde getell byð þus þurh
us gefillod, gif dægredsang, primsang, undernsang, middægsang, nonsang,
æfensang, nihtsang beod gefillod þurh ures deowdomes þenunge.
 16.53.3. Forði bi þan tydum se wtega sede: Seofontydum on þan
dæge hic, drichten, þe herode; eac se ylca witega be þan uhtweccum þus
segð: To middere nihte ic aras, drihten, þe to andettene.
 16.53.6. Eornestlice, on þisum tyman herian we urne scyppand for
þan doman of his rihtwisnesse, þat is on þan dægrede, on prime, on
undernen, on myddegi, on none, on efene, on nihtsange, þat is compli; &
on þare niht arise we & drihtene we andgiettan.
 17.53.12. HU FELAN SEALMAS MAN SCEALL TO ÞAN DAGTIDEN SECGEN.
 17.53.14. Nv we habbað gefadod þa endebyrnysse þes
sealmsanges, þe to uhtsange odðe dægredsange gebyreð; ute nu behawian
be þam oðrum tydum.
 17.53.16. To primsange syn þri sealmes gecwedene ælc on
sundran & na under anum <foreign>Gloria</foreign>; ær man þe sealmes begynne, sy ymne
gesungen/, þe to þere tyde belimpe, æfter þam ferse: <foreign>Deus in
adiutorium meum intende</foreign>.
 17.53.20. Æfter geendunge þære þreore sealme sy an captel
gecweden & þat fers & <foreign>kyrieleison</foreign>, & þo beon mid gebedon
geendode.
 17.53.22. On undern & on midegi & on non þat ylce gebed
þæra ylcan endebyrdnysse sy gewurðod, þat is mid ferse & mid ymne
þæra tyda, mid þreom sealmum, mid rædinge & mid ferse & mid
<foreign>kyrieleison</foreign>, & swo mid gebede beon geendode.
 17.53.25. Gyf it mycel geferæden is, sy hi mid antiefene, &
gyf seo geferedden lytel byð, syn hi forþricte buton antgefena gesungena.
 17.53.27. Ðes æfensanges lof sy mid feor sealmum geendod mid
heora anteofenum, & sydðan sy anes capteles reding gecweden, &
sydðan reps & se ambrosien, þæt is se ymne, & þat fers &
se lofsang on þan godspelle, þat is: <foreign>Magnificat</foreign>, halsung, þat is:
<foreign>Kyrieleison</foreign>, & drihtenlic gebed, þat is: <foreign>Pater noster</foreign>, & sy swa
mid gebede geendod.
 17.55.2. Nihtsang, þat is cumplie, si mid þrim sealmen geendod;
þe sealmes syn gesungene forþrihte butan antiefene, & syðan ymen,
þe to þære tyde belimpe, & anes capteles ræding & fers &
<foreign>kyrieleison</foreign> & seo bletsung, & swa beo hit geendot.
 18.55.7. BE HWYLCERE FADUNGE MAN SCEALL ÞA SEALMES SINGON.
 18.55.9. Syn æfre þa dæglican tida on frumen begunnenne mid
ferse: <foreign>Deus in adiutorium meum intende</foreign>, and mid <foreign>Gloria patri</foreign>; &
æfter þam ymen, þe to þære tyde belimpe.
 18.55.11. Æfter þam feower capitles, þat is feower todala
angin þæs hundtweontigeðanandeahteteþan sealmes, þæt is: <foreign>Beati
inmaculati</foreign> oð: <foreign>legem pone</foreign>.
 18.55.14. On þam oðrum tidum, þæt is on undern & on
middegi & on non þri capitles syn gesungene of þam forseadan sealme,
þat is on undern fram <foreign>legem pone</foreign> oð <foreign>portio mea</foreign>, fram <foreign>portio mea</foreign> oð
<foreign>defecit</foreign>, fram <foreign>defecit</foreign> oð <foreign>lucerna</foreign>.
 18.55.17. On monendæge to prinsonge syn gesungene þri sealmes,
þæt is se forma & se oðer & se syxte, þæt is <foreign>Beatus uir,
Quare fremuerunt & Domine, ne in furore</foreign>.
 18.55.20. & swa oðrum dægum on þære wucan syn
forðon þry sealmes gesungen oð þone nygontuþe sealm, swa þonne
þæt se nygeðe sealm & se seofentuðe syn todeoled on twegen
glorian, þæt is <foreign>Confitebor & Diligam te</foreign>.
 18.55.23. And swo syn gefadod, þat uhtsang sy begunnen on
sunnannihtum fram þam twentigeþan sealme, þat is <foreign>Domine, in uirtute</foreign>.
 18.55.26. On monandæge to undernsange & to middægessange
& to nonsange syn to ælcan þisse tide þry capitles gesungene of
þam nygan capitelum, þe to lafe synd of þam
hundtweontigeðanandeahteteþan sealme, þat is <foreign>lucerna pedibus</foreign> oð <foreign>ad
Dominum cum tribularer</foreign>.
 18.55.30. Sy þonne þus geendod se
hundtweontigeða&seeahteteoþa sealm on twam dagum, þat is on
sunnedage & on monendæge, on tywesdæge on undern & on myddey
& on non syn þri sealmes to ealcen þære tyde gesungene of þysum
nygon sealmum, þat is fram þam hundtweontugeþeandnigeonteoða sealmum od
þone hundtweontigean&þanseofanandtweontigeþon.
 18.57.2. Þa niyon sealmes syn dæghanlice geedlæhte ofer
ealle wucan geond þa sylfa tida oð þone sunnendæg, þæt is <foreign>ad
Dominum cum tribularer oð sepe expugnauerunt</foreign>.
 18.57.4. Ymnes and capitle, readinge and fers & halsunga syn
anum gemete gehealdene eallum dægum, be þam þe we ær cweðon, &
swa efre eft begunne on þone sunnedæg fram þam
undtweontigeðan&taneeahtetuþe sealma, þat is <foreign>Beati inmaculati</foreign>.
 18.57.9. Se æfensang sy deghamlice geendod mid feower sealme
dreame.
 18.57.10. Þæs sealmes beginnan fram þam
hundtwentigeþon&þamnygeþan; oð þone
hundtweontigeþan&þaneseofenandfeowertigeþan, þat is fram <foreign>Dixit
Dominus oð laudate Dominum de celis</foreign>, buton þam, þe þær betweox
ascyrede synd to oðrem tydsangum, þat is fram þam
hundtweontigeþonandseofeontigeþon/ oð þone
hundtwentigeþenandseofenandtwentigeðon, þat is fram <foreign>Confitemini oð
Sepe expugnauerunt</foreign>, & buten þam
hundtwentugeþanandþreoandþrittigeþan & þan
hundtwentigeþanandtwaandfeortugeþan, þæt is <foreign>Ecce nunc & Domine
exaudi orationem meam</foreign>, elles ealle þa oðre syn to þam æfendreame
gesungene.
 18.57.20. Forþan þe þæs sealmgetales is elles to lit, þa
þri meste sealmes sceolen beo todeolede on tweien glorian, þat is se
hundtweontigeþe&seeahteandþrittigeþa & se
hundtwentigeþe&seþreoandfeortigeþe & se
hundtwentigeþeandfeorandfeortygeþe, þat is <foreign>Domine probasti me &
Benedictus & Exaltabo te domine</foreign>.
 18.57.25. Se hundtwentigeþa&sesyxtigeþa, forþam he litel
is, he sceal beon geþed þam hundteontigeþan&þamfifteoþan &
þa twegen to anum sealme gesungene, þat is <foreign>Credidi & Laudate dominum
omnes gentes</foreign>.
 18.57.28. To eacan þære endebyrdnysse þæra sealma
þæs æfensanges syn oðre þing gefyllede, swa ic bufan gewissode,
þat is redinge, repses, ymne, fers, canticles, þat is <foreign>Magnificat</foreign>.
 18.57.32. To nihtsange man sceal þa sylfan sealmes ælce niht
geedlæcan, þat is þone feorþan & þone hundnygeteoþe &
þone hundtweontigeðanandþriandþrittigoðan, þæt is <foreign>Cum
inuocarem, Qui habitat, Ecce nunc</foreign>.
 18.59.1. Ðus gefadodre endbyrdnisse þes dæghamlican
sealmsanges, ealle þa odðre sealmes, þe þær to lafe synd, syn gelice
todælede to þam seofen uhtsangum þære wucan, swa þat þa mestan
syn todælede on tweien glorian, þat synd <foreign>Noli emulari, Exurgat Deus,
Saluum me fac, Attendite Misericordias domini, Benedic anima, Confitemini
domino et inuocate, Confitemini</foreign> se oþer, <foreign>Confitemini</foreign> se þridde, &
swo to ælcen uhtsange syn tweolf sealmes gesungenne.
 18.59.8. We þæs heahlice mynegað, gyf hwam þises
sealmessanges fadung & endebyrdness mislicad, fadige he sel &
endebyrde, gyf him swa þince.
 18.59.10. Swa þeh þat he þas gyme, þæt þæt
hundredandfiftig þæs sæalteres sealma syn on ælcere wucan ealle to
þam tydsangum todælede & gesungene, forþi hit is elles to slac
mynecene þeoudom & heore hyrsumnesse, gyf hi læsse singað on þare
wucan þonne þone saltere eallne mid gewunelican cantica.
 18.59.15. Wæ rædeð, þat þa ealdan fæderes on anum
dæge þæt stidlice gefyllen, þæt wylle Crist, þat we asolcene
& awacede on anre wucan gelesten.
 19.59.19. HU MAN SCEALL SINGON TOFOREN UREN DRIHTEN.
 19.59.20. Yghwar we gelyfað, þæt Godes andwyrdnys sy &
gesyhð, & his eagan behaldað ægðer ge þa godan ge þa yfelan;
þeah swyðest we þæs buton ælcere tweonunge gelyfan, þonne we
æt Godes weorce wuniað.
 19.59.23. Forði þonne syn we a gemyndige, þes þe se wytega
þus cweð: ðeowiað eowran drihtne mid ege; and eft: Syngað wislice,
&: On engla gesyhde ic singe þe.
 19.59.26. Eornestlice, uton besceawian, hu we wunian on Godes
gesyhþe & on his engla; & þonne swa standan æt þan sealmsange,
þat ure mod geþwærlæce mid þæs muðes clypiunge.
 20.61.2. BE WURÐNESSE GEBEDENE, ODÐE HU MAN SCEAL GOD BEDDAN.
 20.61.4. Gyf we mid rican mannan hwæt embe ure neode manian
wyllað, þæt we ne gedyrstlæcad buton mid micelre eadmodnysse; micele
swiðor is to halsienne ealra gesceafta drihten mid ealre eadmodnysse &
mid ealre underþeodnesse & modes hlutternesse.
 20.61.8. We na ne wanan, þat we na þurh þa manifealdnesse ura
gebeda syn gehyrede, ac mid ure heortan hlutternesse & mid teara
onbryrdnesse/ ura gebeda beoð anfonge.
 20.61.10. Forði þonne þat gebed sceal beon scort &
hlutter, buton hwa mid godcundre onbrirdnesse gemanod sy, þat heo hyre gebed
gelenge; an metincge þeah þæs geferes sy þæt gebed gescyrt, &
geworhtum beacna fram þam ealdre ealle endemes arisan.
 21.61.17. BE MYNSTRES TEODINGEALDRUM.
 21.61.18. Yyf seo geferæden mycel sy, syn gecorene of ðan
sylue gesustre, þa þe godes gewitnesse syn & halgre drohnunge, &
syn gesette teoðingealdre, þa syn embhidige and cariende embe hyre
ealderscipes on eallum þingum æfter Godes beobodum & heore abbodesse
hese.
 21.61.22. Syn þa ealdres swilce gecorene, þat se abbodesse hyre
byrdena on hi todælen mage; ne syn hi gecorene be nanre endebyrdnesse, ac be
lifes geearnunge & wisdomes lare.
 21.61.25. Gyf heora hwilc þurh þane truwan hyre ealderscipes
feringa toþint & hig on modignesse onhefð, & heo on þam leahtre
byd onfunden to fornimende, sy hyre æne gestyred & eft & þriddan
syðe; gyf heo þanne swa ne bete & rihlice, sy heo of ðam ealderscipe
aworpen, & oðer sy on gesett, þe þæs weorðe sy.
 21.61.30. And þæt sylfe we settað & tæcead be þere
priore.
 22.63.2. HU MYNECENE SLAPAN LIGGEN.
 22.63.3. Anlipige mynecena geond ænlypige bedd restan.
 22.63.3. Hig bedreaf onfon æfter heora drohtnunge gemete &
æfter heora abbodesse dihte.
 22.63.5. Gyf hit beon mæge, hig ealle on anan hus ræstan; gyf
seo ferreden to þam mycel sy, þat hig ne mægon, tynum odðe tweontigum
on anum inne ætgædere restan mid heora ealdra, þe embe hig carian.
 22.63.8. Leoht on þan sylfum inne singallice ofer ealle niht
byrne oð leohtne morgen.
 22.63.9. Hig geweddode & begyrde reston & nane seax be
heora syðan nabban þe læste hy on slæpe gewundede weorþan, ac þat
hig æfere gearwe syn, & geworhtum beacne hig buton elcunge arysende
caflice gewilc oðre foresteppe & to þam Godas weorce efste þat
þonne sy mid michelre stæðþinesse & gemedfestnesse.
 22.63.14. Seo geogað na getang licge, ac seo yld þa geogoðe
to licge.
 22.63.15. To þam Godes werce arisende, heore ælc oðre
mynegye, þat þa slapele nane beladunge nabban.
 23.63.19. BE AMANSUMUNGE GYLTE.
 23.63.20. Gyf hwylc swuster ongyten byd toþunden, odðe
ungehirsum, odðe modg, odðe ceoriende, odðe on ænigum þingum
wydeward wunienda þam halgum regule, & heora yldrena beboda oferhogiend:
þas þyllice æfter Godes bebode syn digollice mid wordum æne &
oðre syðe geminegod fram heora yldrenum.
 23.63.25. Gyf heo swa ne bete & hy sylfe ne gerihte, heo sy
geþread openlice beforan eallum.
 23.63.26. Gyf heo þonne swa git hi sylfe ne gerihte, gif heo
ongyt, hu hefitime wite hit is, heo amansumunge underhnige; gyf heo þaonne
gyt wiðerræde byd, heo licamlice wrace mid swingelle þolige.
 24.65.2. BE ÞAM GEMETE HU SCEAL BEON GELENGED ÞEO
AMANSUMUNGA/.
 24.65.4. Efter þes geltes gemete sceal beon gelæncget
þære amansumunge gemet odðe þære stere: standa þæra gylta
gemetegung on þara abbodesse dome.
 24.65.7. Þeahhweðere gyf hwilc swuster on litlum gyltum byð
onfunden, sy heo ascired fram beodes gemennesse.
 24.65.8. Þis is mid gesceade to healdenne þam þe ascyrede syn
fram þam gemænen reorde, þæt is þæt hi on chircan ne beginnan
naþer ne sealm ne antiefene, ne redinge ne ræden oð fulre dedbote.
 24.65.11. Heora gererdes þigene heo anan underfo, æfter
þæra sustrene gererde swilce ic þus cweðe: gyf þo gesustre on
myddei, heo on non, gyf þa swustra on non, heo on efen oððæt heo mid
þesgelicere diedbote foryfennesse æt Gode begit.
 25.65.17. BE SWYÐE HEFITEME GYLTE.
 25.65.18. Seo swuster, þeo þe mid swæra gylte heofene byd
gedered & on hefytimum gyltum byð arasod, sy heo ascyred fram gemenre
mysan þigena & eac swa fram þam ingange þære halgen cyrican.
 25.65.21. Nan swuster nabbe to hyre nane geþeodredenne, ne on
spece ne on nane oðre gemanan.
 25.65.22. Sy heo ana wuniende on betæhtre note mid dedbote,
& heo beo on wope & on fullre bereowsunge, understande eac þæne
egfullen cwede, þe se apostol be swa forgyltum cwið: Sy þus gerad mann
sceoccan betæht for flæsces forwirde, toþi þæt se gast on Godes
dome gehealden sy.
 25.65.27. Heora metes gereord heo ana underfo, þam gemete &
on þære tide, þe seo abbodesse understande, þæt heore gebyrige.
 25.65.29. Ne heo ne sy gebletsod fram nanum þara, þe hig
gemete, ne se mete þe ma, þe hyre geseald byð.
 26.67.2. BE ÐAM ÞE WIÐUTEN ÞARE ABBODESSE LEAFE NEAHLIEHT
ÞAM AMANSUMODAM.
 26.67.4. Gyf hwilc swuster butan heore abbodesse hæse
gedyrstlæcð, þæt heo on æni wisan ænige geþeodrædene nyme
wið þa amansumedan, odðe þurh ænige spæce odðe þurh æniges
oðres mannes ærendunge, sy heo gelice gelimpe amansumod & on gelicre
wrace dedbete.
 27.67.10. HU GLEAW AND CARAFULL SCEALL BEON SEO ABBODESSE ABUTEN
ÞA AMANSUMADAN.
 27.67.12. Þeo abbodesse mid ealre embehydnisse carige enba þo
gyltenda swustra, forði þa halan læces ne lacnunge ne bihofiað, ac
þa untruman.
 27.67.14. Forði on eallum gemete hig scullon læce þeawa on
here heordrædenne notian.
 27.67.15. Hig scullan oft dihlice ealde witan & gestæddige,
þæt syn staðolfeste swustre sændan, þæt þa unstaðolfeste
&/ þa tweonienda swuster to dædbote & to heore agenre þearfa
manigean & hy swa frefrian, þat heo þurh micele gnornunge ne sy on lyre
forswolgen.
 27.67.19. Si on þære synnigan swuster seo soðe lufe gekyd
& gesfestnod, & ealle geswustre gebidde for hyre.
 27.67.22. Þearle swiðe þeo abbodesse scæl gyman & mid
eallan gleawscipe hogian, þat nan sceap on þære heorde ne losige, þe
hyre betæht is.
 27.67.24. Wite heo, þat heo þa gemenne þære heorde
untrumra sawla to rihtra lacnunge underfeng & na for rictere, þe heo ofer
ða habbe, þe hale syndon; heo eac ondrede þa þeowrace, þe dryhten
þurh his witegan þywð, þus cweðenda: ðæt þæt ge fætt
gesawan, þæt ge curan & þæt wanhal wæs & alæfed,
þæt ge awurpon.
 27.67.29. Ac seo abbodesse geefenlece þa bysene þes arfæsten
& þes mildheorten hyrdes, þe uppan þare dune forlæt
nygenandhundnygenti sceapa, & an, þæ þær losede & dwellode,
geornlice sohte & funde, & þas sceapas untrumnesse him to þam
swyðe ofreaw, þæt he hit ofer his eaxla læde & eft upp to heorde
bær.
 28.69.6. BEE ÞAM ÞE OFT RÆDLICE BYÐ GEÞREAD AND NA NE
BETEÐ FOR HEARDHYRTNESSE.
 28.69.8. Gyf hwylc swuster oftlice geþread for hwylcum gilte
byð, ne heo furðon for amansuminge gebetan nellan, ne hyre þeawas
geritlecen, hi mæn þreage mid teartran styre, þat is hyre syge on
swingælla wraca.
 28.69.12. Gyf heo þonne þurh þa swingelan ne byd geriht, ac
on modinesse wuniende mid uphafednesse hyre yfele dedan mid leasum talum
bewerian wile, þæt neofre ne gewurþe, do þonne þeo abbodesse swa swa
wis lacnystre.
 28.69.15. Gyf heo sweþunge gegearwode, & godcundra mynegunga
sealfunga, halgra gewrita lacnunga, & æt nyhstan amansumunge bærnet
& swingella wita þurhteah & ongyt, þæt ealle hyre hogu &
gleauscipe naht ne fremeð, heo þonne gegearwye þæt þæt mæst
is, hyre agen gebed & ealra þæra geswustra for hy, þat drihten, þe
ealle þing mæg & ealra þing wealt, gehæle þa untrumæn &
þa leahterfullan swuster.
 28.69.23. Gyt heo furðor þurh þa gebeda geheled ne byð,
notige þonne þeo abbodesse cyrfes, & mid isene þa uncoðe aceorfe
&/ fram þære hæle ascyrige, þurh þes apostles mynegunge, þe
þus cweð: Afyrsiod þa yfelan fram eow; & eft he cweð: Gyf þeo
getreowleasa gewite, heo gewite, þelæste an adlig sceap ealle heorde
besmite.
 29.69.30. GYF MAN SCEALL EFT UNDERFON ÞO SWUSTRE ÞA GEWENDET UT
OF MUNSTRE.
 29.69.32. Þeo swuster, þe for hyre agenum leahtre oððe
unþeawe of mynstre ferð odðe adreofod byð, gyf heo eft gecyran wile,
behate erest bote & geswicnesse ealra þæra unþeowa, þe hu fore
utadræfod was, & heo swa sy onfangen on uteweordre endebyrdnisse,
þæt heo þurh þat seo afonded, hweðer heo mid eadmodnesse gecyrre.
 29.71.5. Gyf heo þonne eft for hyre unþæawum utferð,
odðe adrefed byd, heo þæah sy underfangen od ðone þriddan syðe;
wyte heo þonne, ofer þæt þæt hora ælces inferes forwirned byð
& heo nefre eft to þam mynstre gecyrran ne þearf.
 30.71.10. BE GEONGE CILDE AND STYÐE MÆDENE HU MAN HIG SCEALL
ÞREAN.
 30.71.12. Elc ylde & andyit scullon habbon on stere agene
gemet.
 30.71.13. Forði þonne geonge cild & stiðe mædene
odðe þa, þe hwonlice understanden mage, hu micel wite is & hu
hefityme, þæt man on mansunge sy, þas þyllice, þonne hi agyltað,
hy man styre odðe mid swiðlicum fæstenum, odðe mid teartrum swingellum
hi gewilde, þæt hig gehælede syn.
 31.71.19. BE MYNSTRES HORDESTRE HWYLC HEO BON SCEALL.
 31.71.20. Se mynstres heordestre sy gecoren of þære
gesamnunge, wis, geripedum þæawum, syfre & na oferetol, ne drefend, ne
teonful, ne lofgeorn, ac God ondrædende; sy heo ealre þære geferedenne
swa swa moder.
 31.71.24. Heo hogie embe ealle þing; ne do heo na þing buton
þære abbodesse hæse; heolden þat heora beboda sy.
 31.71.25. Heo hyre swustre ne geunrotsige; gyf hwylc swuster
ungescedlice hwæs bidde, heo þeah mid forsæwennesse hig ne unrotsige,
ac gesceadwislice mid eadmodnysse hyre yfele bene forwirne.
 31.71.28. Gehealde heo a heore geþanc, þæt heo mid goden
mode þenige, & sy gemindyg þæs, þe se apostel þus cwið: Seo
þe wel þenað, heo godne wyrðscipe hyre sylfen gestrynð.
 31.73.3. Habbe heo care & gemene untrumra mannan mid ealra
embehydignesse & eac swa cildra & cumena & þearfena, witen heo
buten tweon, þet heo æt Godes dome be heom eallum gescead agyldan sceal.
 31.73.7. Ealle mynstres fata & spede heo sceal beoseon, swilce
þa gehalgodan fata þæs weofodes; ne leote heo nan þing to gemeleste;
ne heo uncyste ne beganga, ne heo lofgeorn ne sy, ne mynstres æhta ne utige,
ne na myrre, eac ealle þing gemætlice do & after þære abbodesse
hese.
 31.73.12. Habbe heo eadmodnesse tofore eallum þingum, þam þe
heo nabbe æhta to syllenne, sylle gode andswara, forþan þe hit is
gewriten, þat þe gode andsware sy ofor þa selesten syllene.
 31.73.15. Habbe heo under hyre gemene eal, þat se abbodesse hyre
bitece; & heo furður ne gedristelice, þonne hyre beboden sy.
 31.73.17. Ða gesettan bileofene heore geswustrum gebeode on
rihtnum tyman buton læate & gnornunge, þat hig ne unrotsian, sy
gemyndig þære godcundan clypunge, þæt se gegearnige þe
geæbylið ænne þære læstene, þe on God behicgad.
 31.73.21. Gyf seo geferedden mycel sy, sy heore frofer & fultum
geseald, þæt heo mid heore fultume efne mode & gladum þenunga þa
þing, þe hyre befeste synd, lustbere gefulle.
 31.73.24. On gedafenum tidum syn gesealde þa þing, þe to
syllene sund, & syn gebedene, þa þe to biddenne synd, þat nan ne sy
gedrefod, ne geunrotsie on Godes huse.
 32.73.28. Be mynstres tolum odðe oðer kynnes þynges and
ehte.
 32.73.30. Mynstres æhte on tolum odðe on reafum odðe on
odrum gewilcum þingum syn betæhte to bewitenne þam geswustrum, þe
heora lif & þeawas gode gecorene syn & þære abbodesse orsorge,
& hig þa betæce þam, þe hyre notie scullon & hyre eft
underfon.
 32.75.3. Habbe þeo abbodesse a mid hyra gewrit gelra þare ehte;
þonne þeo notu on gesweostre gewrixle byð, sy þæt gewis a mid
þære abbodesse, þat heo wite, hwet betæht sy & hwet
underfængen.
 32.75.7. Gyf heora hwilc fulice odðe gymeleaslice mynstres þing
behweorfe, sy hyre gestyred; gyf heo bete nelle, underfo heo regolice
þreale.
 33.75.11. GYF MYNECENE SCULON HABBEN SYNDERLICHE ÆHTEN.
 33.75.13. Heahlicost & swðest & ðeowast man sceal
þone unþeaw of mynstre wanian & mid ealle awyrtwalian & fordo,
þæt non ne gedyrstlæce, ænig þing to syllenne odðe to nymenne,
buton þære abbodesse hese, ne hig nan þing syndriges ne agan, ne nan
þing eallunga, ne furðon booc, ne weaxbreda, ne grefe, ne on eallum
þingum nan þing.
 33.75.18. Eornostlice, hwet sceal heo agan on sundran, þe
furðon heore agenne lichaman ne hyre agen mod ne sceal agan on heora agenum
gewealde?
 33.75.20. Ealre neadþinga heo sceal hihtan & willian fram
hyra mynstres moder.
 33.75.22. Ne heo nan þing nabbe buton þære abbodesse sylene
& geþafunga; sy heom ealle þing gemene, swo swo hit awriten is on
þære apostole drohtnunge be þan mynecene lif is gebysenod; ne nan ne
gedyrstlice, þæt heo ænig þing syndries habbe odðe furðon
þæt word gecweðe, þæt heo agen habbe.
 33.75.27. Gyf hwa on þisan manfullan & forcuþestan
unþeawe enigene lust habbe, sy heo geminegod fram heore ealdrene æne &
eftsone; gyf heo bete nelle, hig man mid swydlicum & lichamlicum þrealum
gewylde.
 34.77.2. GYF EALLE SCULLEN VNDERFON BEHEF ON ÞING GELICEN.
 34.77.4. Syn gehwam behefe þing & alyfede gesealde, be þam
þe hit on þæra apostle drohnunge awriten is þisum wordum: ælcan
anlipium wes geseald þe þam, þe he behofede.
 34.77.6. Ne ongete we on þisse clypunge, þæt þære
ænigera hada andfæng wære, þæt is þæt ænig be lifes
ricetere, ac elc be hyre neode & untrumn esse oncnawen were; ðeo þe on
geferredenne be litlum & be eaþum þingum beon mage, þancige heo
þæs Gode & heo ne geunrotsie, þeah man mare do oðrum, þe
furðor behofað.
 34.77.11. Seo þe be maran þingan beon scule for hwylcere
licamlicere tyddernesse, geeadmede hig for heora untrumnesse & heo na
onhebbe on þæt, swylce hit for earnungum odðe geþingdum gedon sy,
þat man for mildhertsumnesse dide: & swa ealla þa lima beoð on
sibbe.
 34.77.17. Toforan eallum þingum we mynegiad, þæt næfre
nanre ceorunge yfelnes for ænigum worde odðe getacnunge geswutelod
weorðe; gyf hwa on þam unþæawe onfunden sy, hig man mid styðrum
þrelum gewilde.
 35.77.22. BE KICENAN ÞENYNGSWUSTREN.
 35.77.23. Se swustre heom betweone gemenelice þenian, & nan
ne sy beladod fram þære kycenan þenunge, buton hwa mid untrumnesse
odðe mid oðre bysegum ofsett sy, þæt heo hit don ne mage; ðurh þo
gemænan þenunge þisse hyrsumnysse byð seo meste lufe Godes & manne
gestrined.
 35.77.27. Beo fultume geseald þam wacmodum & þam
unstrangum, þæt hyg mid unrotnesse þa hyrsumnysse ne don, ac habbe
ealle fultum and frofer be þære geferrædenne mycelnesse & be
þære stowe staðole & gesetnysse.
 35.77.31. Gyf þe geferreden micel byð, sy þeo hordestre
aspelad of þære cycene þenunge, & eac swa þa, þe mid mycelum
bysegum ofsette syn; elles þa oðre ealle heom gemunelice betweone on
þisse þenunge þeowian.
 35.79.4. Ðære cycenen wuceðenestre on þone seternesdæg
ægðer ge fatan þwean, ge wæterclaðas waxan, þe hy heore honde
& fet mid wipodan; þwean on þam sylfan dæge ealre þære
geswustre fet, ægðer ge þære wucan wicðenestre, ge þere
towerdan.
 35.79.8. Heora þeningfata clæne & hale þere hordæstre
betecen; ðeo hordestre eft þære towerdan wucan wicdenum þa ylcan
þænigfate bætece, & wite ægðer ge hwet heo underfon ge hwæt
heo betæce.
 35.79.11. Ða wicðenestre anre tide ær þam gemenum gereorde
gan to hlafe & sume ænlypige sydðe drincan, & þæt sy toforan
gesettan bigleofan, þæt hi þe gladlicor butan gedyrfe & mycele
geswince here geswustra on ætes timan þenian mæge; ðeahhwædere
freolstydum beon butan þam hlafgange & drence, odðæt hig mæssan
habban.
 35.79.16. Sunnadagum þa wucdenestre, ge þære ærran wucan
ge þære toweardan, sona æfter dægredsange innan cyrican betyrnan hig
wið ealre geferena cneowa, swa biddenda, þæt heom foregebeden sy.
 35.79.19. Ðeo þe þa ærran wicðenunga geendod habbe,
þonne heo ut of þære wuceðenunge fare, cweðe þis fers þus
þanciende: Gebletsod þu eart, drihten ælmihtig, þe me on þissere
þenunge gefultumedest & gefrefradest; ðis fers sy þriwa gecweden,
& swa mid bletsunge fara.
 35.79.24. Æfterfylige þære toweardan wucan wicþen &
þus cweðe: Begyn þu, God, me to fylste, efst þu, drihten, me to
fultume; & þæt sylfe fers sy geedlæht þriwa fram ealre þære
geferrædenne, & swa mid bletsunge heore wicðenunge beginne.
 36.79.29. BE SEOCEN GESWUSTREN.
 36.79.30. Untrumre manna gemen is to healdenne toforan eallum
þingum & ofer eallum þingum, þæt heom swa geþenat sy, swa swa
man Gode sylfan wolde, forði þe he sylf cweð: Untrum ic wæs, & ge
geneosedan me, & þæt ge anum þam læstam dydan, þe mine synd,
þæt ge didon me.
 36.81.2. Witan eac þa sylfan untruman, þæt heom for Godes
arwirdnesse gehyrsumod & geþenod sy, & hig mid hyre oferflowennesse
ne gedrefen þa geswustre, þe heom þeniað.
 36.81.5. Sy eornostlice seo meste hogu þære abbodesse,
þæt hig foryymeleasode ne syn.
 36.81.7. Sy þam untruman geswustre synderlice an hus geset &
to þan anum bæteht; se þenestre, þe þenad þam seoce, sy carful,
God lufiende & ondredende.
 36.81.9. Baðu notu þam untruman, swa oft swa hit fremige, sy
geboden; halum & huru þam geongum sy seldor & lator getiðod.
 36.81.11. Flæscæt þam untrumam & þam wanhalan for
edstaðelunge sy geþafod; sona swa hig geedhwurfede beod & gestrangode,
þam flæscæte forhabban æfter gewunelicum þeawe.
 36.81.15. Habbe þeo abbodesse mycelene geomene, þæt þa
untruman fram þare hordestre & þam þeningmannum ne syn
forgemeleasode, forði eall heo mot andstundian, swa hwet swa fram hyre
gingrum foryymeleasod byd.
 37.81.20. BE SWYÐAN EALDAN MANNÆ AND BE GEONGE CYLDEN.
 37.81.21. Þeah hit gecundelic sy on mænniscum gewunan,
þæt man mildheortnesse cyðe þam oferealdan & þam geongum cilde,
þæahhweðere ne sculon hig beon butan reogele, þat is lifes rihtinge.
 37.81.24. Sy æfre gesceawod on heom heora untrumnesse &
nateswon þæs reogeles strece gehealdon on heora bigleofan; & sy
mildheortnes on heom acyðed, & mid heore þigene forradian þa
regollican tida.
 38.83.2. BE ÞÆRE WUKCE REDESTRE ÆT ÞAN METE.
 38.83.3. Geswustre gereord æt heora mysum ne sceal beon butan
haligre redinge.
 38.83.4. Ne nan ne gedyrstlece, þæt heo furlice boc gelæcce
& þær butan foresceawunge ogynne to rædenne; ac þære wucan
rædestre on þone sunnandæg mid bletsunge hit beginne.
 38.83.7. Seo þonne æfter messan & huselgange gewilnige,
þæt hig ealle heore gebiddan, þæt God almihtig upahafenesse gast fram
hyre ado, & secge þis fers þriwa & ealla þa oðra þæt ylce
fers þriwa segge: Drihten, geopena þu mine lippe, & minne muð bodige
þin lof; & þus mid bletsunge beginne to redenne.
 38.83.12. Sy heahlic swie æt þam gereorde, þæt nanes
mannes stefne ne reorung þærinne gehyred ne sy, butan þære
rædestre ane.
 38.83.14. Gyf hig etende oððe drincende hwylcra þinge
behofian, þæt sy mid sumre getacnunge gebeden & na mid mænniscre
stefene.
 38.83.16. Ne furðon heora nan ne gedyrstlæce, þæt heo be
þære sylfan rædinge þærinne ænig þing ahsige, odðe be
ænigum oðrum þingum, þilæs þe ænig inca geseald sy, butan hit
þæt sy, þat seo ealdor wæt sceortlice of þære rædinge to hyra
gastlican getymbrunge gereccan wylle.
 38.83.21. Þære wucan rædestre gange to hlafe & drince,
ærðan/ þe heo beginne to rædenne, for ðæs halgan husles þigene
& þæt heore to langsum, ne to hefityme heore festen ne þynce to
þolienne; ete heo eft æfter heore redinge mid þam þenigmannum.
 38.83.26. Ne rædan þa geswustra na be nanre ændebyrdnisse,
ac þa þe hit wel don cunnan & oðre getymbrian magon.
 39.83.29. BE MÆLES GEMETEN.
 39.83.30. We gelifad, þæt genoh sy to dæighwamlice
gereorde, swa to midæge swa to nona, twa gesodene sufla for mystlicra manna
untrumnesse; gyf hwa for wylcere cisnesse þæs anes brucan ne mage, brucu
huru þes oðres.
 39.85.2. Eornostlice, twa ysodene sufla sy genoh ealle þam
geswustre.
 39.85.3. Gyf man æple habbe odðe hwylces oðres cynnes
eordwæstmas, sy þæt to þriddan sufle.
 39.85.4. Sy anes pundes gewicte hlaf to æallum dæge.
 39.85.5. Gyf hy on twa mæl etad, sy gehealden þæs pundmetan
hlafes fræm þære hordestre swa þridda dæl to þam æfengyfle to
gefenne.
 39.85.7. Gyf hi mid weorces geswince to þam swðe ofersette
beoð, þæt hi swilces eacan behofian, standa se eaca on þære
abbodesse dome, þæt þonne swa sy foresceawod, swa þæt þær
næfre oferfull ne fylige, forði nis cristenum mannum nan þing swa
wiðerweardlice & hefityme swa swa oferfyll.
 39.85.12. Be þam se helend sylf þus clypað: Warniað,
þæt eowere heortan ne syn ofersymede mid oferfylle.
 39.85.15. Geonge mæidene ne sy geseald bigleofa by þam ylcan
gemete, ac lesse þonne þam maran, þæt forhefednes ægder ge on ylde
ge/ on geogoðe æfre gehealden sy.
 39.85.18. Ealle endemest fram flæscæte eallum gemete hi
forhabban, buton þam wanhalum & þam legerfæstum.
 40.85.21. BE DRENCES GEMETEN.
 40.85.22. Anra gehwylc hæfð syndrie gyfe fram Gode, sume
furðor þone sume, & forði þonne ic mid tweoningum oðrum mannum
bigleofan gesette; we þeah manna untrumnesse & tyddernesse besceawiende
gelyfað, þat genoh sy ælcere mynechene to deges drence þæs wynes
gemet, þe is emina gehaten.
 40.85.26. Wytan þæah þa, þe mid geþylde fram wine
forhabbed, þæt hi æt Gode mycele & agene mede habboð.
 40.85.28. Gyf þone þære stowe neod odðe gedeorf odðe
sumorhæte hwylces eacan behofige, sy þæt on þære abbodesse dome,
& þone eacan swa foresceawige, swa þæt hig næfre myd oferfylle
undersmogene & beswicene ne weorðan.
 40.87.1. We þeah rædað, þæt mynecene eallunga to
windrence naht ne belimpe, ac forði þe þæt mynecene on urum tyman
gelered beon ne mæg, we þa geþafunge þes drences on þa wisan doð,
þæt þær næfre seo fyll be fullum ne weorðe, ac sy æfre on
þære þigene forhæfodnes, þæt is þæt heo læsse nime
þone hyre lyste, forþam win gedeð, þæt furðon witan oft misfoð
& fram rihtum geleafan bugað.
 40.87.7. Ðær þe byð wana þurh þære stowe
hæuenleaste, þæt man þæt fulle wynes gemet habban ne mei, ac
mycele lesse odðe eallunge nænne del, bletsian þa heora drihten, þe
þer wunian, & hi na forði ne ceorian, ne mid mode ne besargian; toforan
eallum þingum we mynegiat, þæt þe geswustre syn butan ceorunge.
 41.87.14. ON HWYLCE TIDE SCULON GESWUSTREN ETAN.
 41.87.15. Fram þam halgan eastrum oð pentecosten etan
geswustran on twa mæl, þæt is ærest on þære syxtan tyde &
eft on æfen.
 41.87.17. Fram pentecosten ofer ealle sumer fæstun twegen dages
on þere wucan, þæt is wodnesdæg & frigedæg, butan hi ofermicel
geswinc habban, odðe swydlic hæte þæs sumeres derige; oðrum
dægum etan on twa mel, þæt is to middæiges & eft on efen.
 41.87.21. Gyf hig ut on æcere weorc habban, odðe þæs
sumeres wylm to swyþlic beoð, þæs middedæges gereord is singallice
to onletenne, þæt þonne sy on hyre abbodesse forescewunge.
 41.87.24. Heo ealle þing swa gemetegige & gedihte, þæt
hure sawla gehealde beo & þæt þæt geswustre weorcean, wyrcean
þæt buton ceorunge.
 41.87.26. Fram idus septembris oð læntenes anginne hi on an
mæl to nones gereordian.
 41.87.27. Ofer ealllængten oð eastren hi oð æfen
fæsten.
 41.87.28. And se æfen beo swa gediht, þæt hi candeles
leoctes æt þam gereorde ne behofian, ac ealle þing be dæiges leohte
gefyllede beon.
 41.87.30. On ælcene timan swa beo gefadod, swahwæþær hit
sy an mel swa twa, þæt ealle þing be dæges leohte geendoden syn.
 42.89.2. ÞAT ÆFTER NIHTSANGE NAN NE SPECE.
 42.89.3. On ælcne tyman mynecene swigan scullon began, þeah
ealra swiðest on niht.
 42.89.4. Sam hi fæsten, sam hi na ne festen, gyf þonne beo
þeo tid æfengereordes, arisan hig sona, swa hig heore mete habben, &
sittan hig on anre stowe, & ræde an þa raca odðe lif þære
heahfadera, odðe sum þing, þe hi to Gode tihte.
 42.89.8. Ne ræde man heom naðer ne Moyses boc, ne þære
kynge, for ðam unandgytfulle þat gastlice andgyt is gearfoðe to
understandenne butan haligera manna trahtnunge; ræde man hig þeah on
oðþre/ time.
 42.89.11. Gyf hit þonne fæstandages beon, sona embe litel
þæs þe æfen gesunge sy, gangen hi eft & gehyran þa bufan
gecwedenan rædinge, samnige eall gefereden to þære rædinge.
 42.89.14. Sy heom hwylc hyrsumnesse betæht, swylc heom sy, hi
þa forletan & to þere rædinge mid ofste cuman, & feower leafum
odðe fifum odðe swa micel, swa þæs dæges lyhting geþafige, of
þære bec to redenne, ealle endemest heora nihtsang singan & þa
gebedu þes tidsanges anmode mid anbrirnesse gefyllan.
 42.89.20. Æfter þam nihtsange ne sy nanum alyfed, þæt heo
ænig word cweðe, butan hit swa gelympe, þæt hwilc cuma unmyndlice
coma & þeo abbodesse for þære neode wilcum hwet bebeode; þæt
þænne sy digellice mid michelre gemetfestnesse & stædignesse
gedon.
 42.89.24. Gyf hwa þonne buton þissere neode sy swa dyrstg,
þæt heo þises reoweles swigean abrece, sy heo gewitnod mid hetolre &
hefigre styre.
 43.89.28. BE ÞAN ÞE CUMEÐ TO LATA TO GODES ÞENUNGE AND TO
ÞAN BORDE.
 43.89.30. Sona swa þæt beacn þæs belhringes gehyred
bið, þærrihte forlete æghwylc swa hwæt swa heo on handa hæfð,
& mid ofste þone tidsang þære godcundan þenunge gesece, onette
þeah mid stæddignesse & na mid higeleaste, ne yrne heo, þelæs
þe heo mid þæs rynes edgunge hwylcne wlettan & sogeðan on heore
heortan astyrige.
 43.91.4. Ne sy nan þing geset toforen þam Godes weorce, ne nan
þing swa beosorh, þæt heo heore tidsang forlete.
 43.91.7. Se þe to þes utsanges angynne ne cume, ær þæs
feowerandhundnygontigoðan sealmes glorian sy gesungan, þæt is <foreign>Uenite
exultemus domino</foreign>, þone we eac forði on þan songe længed, ne stande
heo na on chore on hyre stede & endebyrnesse, ac stande heo ealre ytemest,
odðe on þam stede, þe þeo abbodesse swa gymeleasum manum to stealle on
sundrum bæteht hæfeð, sa þæt heo sy gesewen fram þære
abbodesse & fram eallum hyre geferum, & geendedum tidsange openlice
hreosiende bete, þæt is astrecce hig æt þæs tidsanges ende &
mid þære gesewenlicen dedbote heora gemeleste eadmodlice gebete.
 43.91.16. We forþi tehton, þæt hi uteweardan odðe on
sundrum standan, þæt hi for þere sceame & for gewande þære,
þe him onlokiað, gebeterede syn & eft cafran to Godes þeoudome.
 43.91.19. Witodlice, gyf heo wiðuten þære cyrcan belifð
for þære gemeleste, wen is, þæt sume odðe sleaclice lagon &
slepon, odðe sittende mid idelre spellunge deofle to micelre forwyrdes
intingan gesealde; ac heo gange in, þæt hire se tidsang eallunge ne
losige, & þæt heo on þam anginne forgemeleosode, gefylle &
gebete.
 43.91.25. On þam dæglicum tidum, þeo þe to þam anginne
þæs tidsanges ne cume, ær þam þe se gloria þæs forman sealmes
sy gesungen, stande uteweardan, eallswa we ær cweðon; ne heo ne
gedurstleche, þat heo þam chore geneahlæce, odðe on heora
endebyrdnesse stande, buton þeo abbodesse hyre geþafunge mid leafa sylle.
 43.91.30. Sy þeah þeo leafa on þa wisan, þæt þær
þeo foresæd bot fylye & hi mid þam eadmodlice scyldige geswutelige.
 43.93.1. Seo þe to þam beodferse ne cume, ac for sumen
unðeawa odðe gymeliste gemenelice mid geswustre hyre drihten, þe is ealra
gereorda gyfend, mid herunge ne þancad, sy hyra twuwa mid wordum gestyred.
 43.93.4. Gyf heo be þisse steore betan nelle, ne sy heora
gemæne þigen mid þam geswustrum geþafod, ac heo ana gereordie, ascyred
fram hyre geswustre, & beo heo wines bedæled & drince water,
odðæt heo þæs gyltes gemeleste gebete.
 43.93.8. On þas ycan wisan þolige and gebete þeo, þe æt
þam ferse ne byð, þe man æfter gereorde cwyð.
 43.93.10. Ne gedyrstlice nan, tofore gesettere tide ne æfter,
nan þing to þigene, ne on æte ne on wæte.
 43.93.11. Gyf hwam fram hyre ealdre ænig þing geboden sy to
þigene, & heo hit mid gebelge forsace, ne sy hyre to gewilnedum mæle
nanre oðre þigene getiðod, buton þæs ylcan, þe heo ær forsoc,
oðþæt heo hit mid rihtre dædbote gebete.
 44.93.17. BE ÞAN ÞE SYND AMONSUMOD HU HI SCULON DON HYRA
DADBOTEN.
 44.93.19. Þa þe for swerum & hefitymum gylte fram cyrican
& gemenre beodes þigene ascyrede synd, æt ælces tidsanges geendunge
licgan hig ætforan þære cyrcan dure & forhtige astrehte to
þære geswustre fotum, þe ut of cyrcen gað, nan þing mið muðe
clypiende; & þæt swa lange don, odðæt þære abbodesse
þince, þæt hig hit fullbet habben.
 44.93.24. Syððan hyre æfter þære bote geboden byð,
þæt heo to þære abbodesse cume, gefealle ærest þære abbodesse
fet & syðan to ealra þære geswustra & eadmodlice bidde, þæt
hi ealle heom to Gode mid heore gebedredenne þingian for hig.
 44.93.28. Æfter þam, gyf þare abbodesse swa geþince, seo
heo onfangen on chore on swilcere endebyrdnesse, swylce þære abbodesse
þince, swa þeah þæt heo nane þenunga on chyrcen onsundre ne beginne,
ær eft þeo abbodesse beode.
 44.93.32. Ac æt ælces tidsanges endunge astrecce hig eallum
limum on eorðan on þam ylcam stede, þe heo standa.
 44.95.1. And swa on þas wisan mid reosunge dedbote, odðeæt
hit þære abbodesse fulbet þince & hi geswican hate.
 44.95.4. Ða þe for litlum gylte fram gemenum geswustra gereorde
ascyrede beod, þa on cyrcan þæslice dedbetan & þæt fuldon on
þare abbodesse hese, odðæt heo hi bletscige & secge, hit is genoh.
 45.95.9. BE ÞAN ÞE ON MUNSTRE MYSSEÐ ODÐ MISFOÐ.
 45.95.10. Gyf hwylc swustre myst odðe misfehð on bodunge
sealme, odðe repsa, odðe antifena, odde redinge, buton heo þærrihte
beforan eallum hig dædbetende geeadmede, heo stidran & teartran steor
eunderfo & mid gode rihte, þa heo ær mid eadmodnesse hyre gilt nolde
hælan, þe heo mid gymeliste tobrec.
 45.95.15. Geonge menn for swa geradum gylte swingelle þolian.
 46.95.17. BE ÞAN ÞE ON ÆNIGUN ÞINGUM AGULTÆÐ.
 46.95.18. Gyf ænig swuster on weorce, on hedderne, odðe on
mynstre, odðe on bæchuse, odðe on wyrttune, odde on ænigum oðre
cræfte, þe heo mid licamlicum geswince ongehyrsumode, odðe gyf heora on
ænige stede ænig þing gelimpe, odðe on æni þingum agilte, odðe
tobrece, odðe forlyst ænige þing, odðe æni þing forgytt, beo
þær þe hit beo, & heo þerrihte ne cume toforen þere abbodesse,
odðe toforan eall þam yeferredenne & ameldige hig selue & eowian
hyre gilt.
 46.95.25. Þonne hit beo þurh oðerne mann ameldod & na
þurh hig sylue, heo maran & stiðran wite underfo.
 46.97.1. Gyf hit þonne hyra sawla gyltes beod, þe oðre
mannæ digele beod & hyre sylfre cuð, mid hyre andeatnysse unwreo hig
hyre abbodesse odðe sumre gastlicre swuster, þe holuast sy & hyra sawla
wunde hælean cunne & oðre manna, & na unwreo odðe widmersian.
 47.97.7. BE ÞAM GODCUNDAN TYDE HU CAREFUL SCEALL BEON ÞEO
BELLRINGESTRE ÞAT HIG BEON ARIHT GERINGDE.
 47.97.9. Sy þære abbodesse gyemen dæges & nihtes,
þæt man ealle getida þes godcundan þeoudomes on rihtne timan &
geðafenlice hringe, odðe heo sylf ælce tide hringe, odðe swylcere
carefullan swuster þa gemene betæce, þe ælce tide on rihtne time mid
beacne geswutelige & nane tid þæs godcundan weorces ne forgymelesie.
 47.97.15. Sealmes & antifenes be endebirdnesse æfter
þære abbodesse begynne, þa þe hit geboden byd.
 47.97.16. Ne gedyrstlæce hyre ænig þæt heo aðor do,
odðe singe, odðe rede, buton heo þa þenunge forþbringe mæge, swa
þæt heo þa getimbrige & naht ne gedrefe þa þe hi gehired; &
þæt beo gedon mid eadmodnesse & hogen & eige, & þa hit don,
þe þeo abbodesse hate.
 48.97.22. BE ÆLCES DAGES HANDGEWEORCE.
 48.97.23. Efre byð idelnes þære sawla fend, forði þonne
sculon þa geswustre hwiltidum beon abysegode mid heora handgeswince,
hwiltidum mid haligre rædinge.
 48.97.25. We þonne forði gelyfad, þæt mid þissere
fadunge ægðres weorces tima mæge beon geendebyrd: þæt fram eastran
oð kalendas octobris, þæt is <foreign>exaltatio sancte crucis</foreign>, sona swa hi fram
primsange gangen, wyrcan hwæt þonne neod beo, oð hit sy forneah an tid
ofer undern; æfter þan ræden heore beec oððet hit beo neah
middegi.
 48.99.1. Æfter middæge, syððon hig gegetene habben, gan
to hire resta mid ealre stilnesse; gyf ænigre þonne leofre sy, þæt
heo ræde, þonne heo ræste, ræde þonne swa, þat heo mid gehlyde
þa oðre ne drecce.
 48.99.5. Sy þe non gehradod & sy geringod, þonne þeo
eahtoðe tid byð healf agan; & wyrcan syðan, þæt neod sy, oð
æfen.
 48.99.7. Gyf þonne swa mycel þearf þære stowe beo,
þæt hy silfe scullon heore corn & anlifene gaderian, & hi on þam
abisegode beon, ne beo hig þæah geunrotsod, forðan þæt beoð
þonne riht mynecene, gyf hi libbad be þam geswince heora agenra handa, swa
swa ure fæderes & þa apostoles didon.
 48.99.11. Beo hit þæah eall mid gemette gedon for þam
wacmodan.
 48.99.13. TODæLUNG.
 48.99.14. Fram kalendas octobris, þæt is fram þære halige
rode dæige oð lenten, rædan þa geswustre heore becc, odðæt hit
beon fullice an tid toforan undern.
 48.99.16. And þonne undern gesungen, wyrcan syðan oð non le
hwet me heom bitece.
 48.99.17. Syðon hi þone forman cnyl to none gehyren, gan hi
ealle fram heore weorce & don hi gearwe, þæt hi magon to cyrce gan,
þonne man eft cnille.
 48.99.20. Ðonne eft æfter hire nonmete rædan hi eft on
heore bec, odðe syngon heore sealmes.
 48.99.22. <foreign>DIUISIO</foreign>.
 48.99.23. On lænctenfæsten ræden þa geswustre heora bec,
fram ærnemorgen oð heahne undern & wurcan syðan þæt neodþearf
beo ane tid ofer non.
 48.99.25. Underfo heora ælc on formelentenes deige sume boc of
þære bibliotecan, þæt is of þam almerige, & ræde þa fram
ende to oðre.
 48.99.27. Beon gesette an odðe twa ealde swustre, wise and ripe,
þe þæt mynster geondgangen & þas gyman, þæt þær nan
swuster embe ydelnesse & unnitte spece beo & ne beo ymbe yre redinge,
þe wile þe þa oðre redan; þeos ylce soðlice ne byð heo na
þæt an hyre sylfe unnitte, ac eac þa oðra to þam tiht.
 48.101.1. Gyf þer þonne ænig byd gefunde þus donde, swa
hit na gewurðe, þonne styre man hyre æne and oðre syðe; gyf heo hit
þonne ne gebete, underfo heo þære regollicen styre, swa þeah, þæt
þa oðre þe maren eige habben.
 48.101.5. Ne nan swuster nabbe nane geþeodrædene to oðre, ne
on tocnunge ne on spece on unrihtne time.
 48.101.6. Sunnumdægum ræden hi ealle halige bec, butan gif
wilc ænige wice hæfð.
 48.101.8. Gyf þar þonne ænig swuster gefunde beo swa gemelas
& swa asolce, þæt heo nelle, odðe ne mage halige bec smeagan odðe
rædan, beo heore sum weorc bæteht, þæt heo ealles unnytt ne beo.
 48.101.12. Ðam untruman geswustre & þam mearewum &
þam unweorcheardum beo heom betæht sum weorc odðe cræft, þæt nan
ne beo idel on Godes huse, ne hig mid nanes weorces ungemete odðe stidnesse
ofsette ne sin; ðære abbodesse is æfre to behawienne heore wanhalnes.
 49.101.18. HU MAN SCEALL LENCTEN HEALDAN.
 49.101.19. Þeah mynecene on eallum tidum læntelic lif healden
sculle & to feawa manna þæt lif swa stidlice healt, þæahhweðere
ealra swyðest healdan hig forhefednesse clensunge on læntenfestene, swa
þæt hi þonne on þam halgum dæigum gefille þæt, þæt hi mid
gemeliste ær on oðer time forlete.
 49.101.23. Ðæt þonne byð rihtlice gediht, gyf hi fram
eallum synnum & unðeawa hi sylfe healdað; beon hi forði geornfulle on
gastlice redinge & on halige gebede & onbrirdnesse heora heortan.
 49.101.27. Geycen hig on þisum dagum sum þing to heora þam
gewunelice þeoudome, þæt is, widteo heora lichame of mete and drence,
þæt ælc hyre agenes willes Gode ælmihtige sumne dæl bringe mid
blysse þæs halgen gastes of ðam bufan gecwedenan gemete hyra andlifene.
 49.101.31. & began hi geornlice syndrige gebede &
forhefednesse healdan, ægðer ge on æte, ge on wæte, ge on slepe,
& hi georne bewerian, ge nu, ge on gelce time wið leohtblænesse idelre
worde & unnitte spæce & þy leas leaslice gæbere, þæt hi
þa eastretid onbidon mid blisse þære gastlican gewilnunge.
 49.103.4. Þa þing, þe hi heom sylfe wiðteoð, don hit be
þere abbodesse leafe & geþafunge & mid heora gebede, forþam swa
hwet swa hi buten hire leafa doð & hyre geþafunge, þæt bið
swiðor to gymelyste & idel gylpe to tellenne, þonne to ælmessan.
 49.103.8. Þerfore ælc þære þinge þe hig don, don hit
bi þere abbodesse leafa.
 50.103.11. BE ÞAM GESWUSTRE ÞE SWINCED FEORR FRAM MYNSTRE AND
ÞAM ÞE BEOÐ ON WEG ONFAREN.
 50.103.13. Þa geswustre þe feor synd on geswince & for
þam fyrlene on gedafenlicum timum heora cyrcan gesecan ne mægon gif þeo
abbodesse ongit, þæt hit swa sy gefyllan hig heora getida þærrihte
þær hig weorcan, & mid Godes eige heora cneowa eadmodlicen gebigen.
 50.103.18. Eallswagelice don þa, þe on ferelde synd, & hi
na ne forgeman þa gesetten tida, ac ælcne tidsang gefulle, swa hi selost
magon, & þa gewunelice wæge heore þeoudomes ne for weorces bysgum,
ne for ferelde on nane wise ne forgymeleasian.
 51.103.23. BE ÞAM SWUSTRE ÞE NE FARAD FEORR AC CUMAÐ SONE.
 51.103.25. Þa geswustre, þe for hwilcere neode utfareð &
on þam ylcan dæige to mynstre cuman magon, ne gedyrstlæcen hig,
þæt hig on enige stede ut of mynstre etan, þeah hi ænig georfeðlice
bidde, buton þeo abbodesse heom habben gehaton.
 51.105.3. Gyf hig hit oðerlicer do, beon hig amansumod.
 52.105.5. BE þæRE CYRCAN.
 52.105.6. Gebedhus sy to þam anum, þe hit gecweden is, þæt
is, þæt þær nan þing elles geworuht ne sy odðe gefadod butan
þam anum weorce, þe to Gode belimpeð, þæt is gebedreden.
 52.105.8. Æt ælces tidsanges endunge gan hi ut ealle mid
micelre swige & sy God ælmihtig gearwurdod þæt seo swuster, þe
hig sunderlice to Gode gebiddan wille, ne sy gelett odðe gehremmed mid
ænigre oðre onrope.
 52.105.12. Gyf hwylc heora eft onsundran dihglice gebiddan hi
wille, mid stilnesse anfealdlice heo ingange & hi gebidde, naht mid hludre
stæfene, ac mid teare & mid wope & mid heora heortan onbryrdnesse
& ealles geþances gemene.
 52.105.16. Eornestlice, þa þa þillic weorc þærinne
wyrcean nellað, ne sy hyre nan wunung þærinne geþafod æfter
þæs tidsanges geendunge, þylæs þe þa gelette beo, þe þa
synderlice gebede lufiad.
 53.105.21. HU MAN SCEALL CUMAN UNDERFON.
 53.105.22. Ealle cumen þe to mynstre cumað, syn hi onfangene,
swilc hit Crist sylf sy, forði þe he sylf þus cwyð on þam halige
godspelle: Ic wes gyst, & ge me underfengen; sy heom ealle geþafenlice
weorðmynt gegearewod, þeah swiðost þam rihtgelifedum urum husum &
þam forwrecenum ælþeodogum.
 53.105.27. Forði eornostlice, sona swa se coma gecyd sy, þeo
priore ga hire togeanes, odðe þa geswustre, mid ealra þenunge þære
soðan lufe, & ærest hi gebidden heom & swo syn on soðre sybbe
geferlæhte.
 53.105.30. Ne sy sybbecos heom geboden, ærðam þe hi to Gode
gebiddan & bletsunge underfon, for mystlicum deofles gebismerungum.
 53.107.2. On þære gemenan gretinge sy eal eadmodness geboden
& gegearowed eallum gystum, þe to mynstre cumað odðe fram mynstre
farað: anlute heom eadmodlice mid þam heafede, odðe ealle þane licamen
on eorðan astrecce, and Crist sy swa mid eadmodnesse gebeden, þe æfre on
cuman anfangen beod.
 53.107.7. Syn hi to cyrecan gelædde to gebede; & syðan hig
underfangene beoð, sitte heora æfter þam þe priore mid, odðe þeo,
þe heo hate.
 53.107.9. Sy beforan þam cuman geræd þeo godcunda æ &
lar, þæt hi syn getrimed to Godes willan; æfter þam beo heom
gegearewod gehiþlice eall mennisclic fremfulnes.
 53.107.12. Abrece se priore hire fæsten for cumena þinge,
buten hit swilc heahlic fæstendeg si, þe man abrecan ne þurre; þa
geswustre healdan þæahhweðere heore festen æfter gewunan.
 53.107.14. Geote þe abbodesse wæter cuman to handum; ðwean
ealra gystene fett, ealswa wel þeo abbodesse ealswa eall þeo geferreden;
æfter þære fettweascunge sy þis fers gecweden: We onfengon drihten,
þine mildheortnesse on þam midle þines temples.
 53.107.18. Ða heane & þa pilegrimes ealre geornest beon
underfangene, forðam þe Crist on heom swiðest byð anfangen; ðere
ricre manna eige & hoga gemynegað, þæt heomen sylfum weordlice sy
geþenod & wyrðmynt genoh geboden, ac Godes eige ana mynegað, þæt
man þearfum & ælþeodogum mannum geþensum sy.
 53.107.24. Sy þære abbodesse kicene & þære comena
æfre onsundre, þæt þa geswustra ne beo geunstilde, þonne gystas
færlice to mynstre cumed on uncuðe tyde; seldehwenne odðe næfre
mynster buten comen byð.
 53.107.27. To geares face twa geswustre into gyste kicenan gan,
& þa syn swilce, þe wel þenian cunnen & þa þenunge wyrðlice
wel gefullan.
 53.107.29. Sy heom fultum geseald, gyf hi þæs behofiad,
þæt hi þurh þes fultumes frofer buten ceorunge þenian; eft þonne
hi lessa bisega habbod, faran to swilcen weorce & hyrsumnysse, swilce heom
beboden sy.
 53.107.32. Ðes foresceawung sy gehealden na on þissum anum, ac
on eallum mynstres þenunge, þæt is þonne hi behofian, sy heom fultum
& frofer geseald, & eft þonne hi bysega on heora wicum nabban &
emtige syndon, hyrsumian hi on swilcum þingum, swilce heom man beode.
 53.109.5. Sy cumena hus swilcere swuster beteht to bewitenne, þe
fulne Godes ege hæbbe & hyre sawle geahnige; beon þær æfre bed
genoge & eac oferspredde, þæt Godes hus wislice fram witum sy fadod.
 53.109.9. On nane wise heora nan wið cuman hi ne geferlæce
odðe ænige spece wið hi ne age, buten þære anre, þe hit beboden
byd.
 53.109.11. Gyf hi hwilcne cuman gemetan, greten hine eadmodlice on
þa wisan, þe we ær cwedon, & bletsunge hine bidde & heo swa
forðgange, secgende, þæt hyre alyfed nis, wid cuman to spæcenne.
 54.109.16. ÞÆT MYNECENE NE SCULON WRITE ODðE LAC UNDERFON.
 54.109.18. Ne sy on nane wyse mynecene alyfed, þæt heo ænig
gewrit sende, odðe heom betweonan underfon odðe syllan, butan þare
abbodesse hese.
 54.109.20. Gyf wæt heore gehwylce asend byd fram hyre magum, ne
gedyrstlece heo hit na to underfonne, ær hit þær abbodesse gecuðed
sy.
 54.109.22. Gyf þonne þeo abbodesse hit underfon hate, stande
hit an hyre dome, hwan hit gyfe scule beon; & þeo swuster, þe swilc lac
to asend wæs, ne beo nan þing sarig, þelæs þe heo deofle þurh
þæt ænige intingan sylle, & to michele blisse on hyre unrotnesse
habbe.
 54.109.26. Ðe þe oðerlicor gedyrstlice to donne, underfonge
heo þære regollice stere.
 55.111.2. BE SWUSTRUM GESCRUDE.
 55.111.3. SANCTE BENEDIHT GÞYÐ MUNECE CULE AND YESETTEÐ
MANTEL TOGEANES ÞÆRE CULE, AND HALIGRAFT, FORÞAN ÞE HIT NIS LAGA
ÞAT MUNECENE HABBEN CULE.
 55.111.6. HODES HI MAGON HABBAN, GYF HI WILLEN, FOR WURHCE AND
EAC ÞANNE HI FAREÐ UT, GYF HI SWA WYLLEÐ.
 55.111.9. Sy þam geswustre reaf geseald be swylcnesse &
staðole þære stowe, þe hi onwuniað & be þæs eardes odðe
þære lyfte & þære gewidere; on cealde earde behofað mare, on
wearme læssen.
 55.111.12. Ðeos foresceawung belið to þære abbodesse.
 55.111.13. We þeah gelyfað, on medeme stede þæt genoh beo
ælcere mynecene, þæt heo habbe anne mantel & ænne curtel; sy on
wintre se mentel of þicce hrægele, on sumere beon þynne odðe eald
awerod, & hod mid to wyrcenne; habben hig eac haliref; habban hi to
fotgewedum hosa & meon.
 55.111.17. Ne cide na þa mynecene ymbe þa deage odðe
greatnesse hyre reafe; ac habben hi swilce reaf, swilce me finde mage on þam
earde, þe hi onwuniað, odðe swilce me undyrest bicgen mage.
 55.111.20. Besceawie þeo abbodesse & hate besydian þære
reafe gemet, þæt hi ne beon sceorte, ac gemæte þam, þe hi
notiað.
 55.111.23. Agyfen æfre þa ealden, þonne me heom niwe reaf
sylle, & to hræglhuse betæcen, þearfum to delenne.
 55.111.24. Genoh is mynecene & fullgenihtsum, þæt heo
habbe twege mentles & tweie cyrtles for þære nyhtwara & for þes
riefes wesce; idel and oferfloend byð eal, þæt toforan þisum is, &
gyf mare byð, hyt sy gewanod.
 55.111.28. Swa oft swa hi aðor odðe meon odðe ænig þing
niwen underfon, agyfen hi æfre þæt ealde.
 55.113.1. Þa þe on ytinge ahwiðer faroð, nimen hi reaf of
hræglhuse, & swa hi ham cuman of þam færelde, agyfen hi agean.
 55.113.2. Sy eac on hræglhuse gehealden ægðer ge mentles ge
cyrtles sumedæle beteran þonne þa, þe hi gewunelice weried; &
notian þære, þe for hwilcere neode on ytinge farad, & þa eft
þere hræglþenestre betæce, swa hi ham cuman.
 55.113.7. To bedreafe genoh is to habbenne meatta & hwitel
& bedfelt & pyle.
 55.113.8. Ðeahhwæðere þeo abbodesse sceall gelomlice
scewian þa bedd & asecean for syndrium æhtum.
 55.113.9. Gyf hi hwa habbe, odðe on hyre bedde funden sy,
þæt heo fram hire abbodesse ne onfeng & þurh hyre gyfe, ne leafa, ne
þafunge næfde, underlicge þeo þære hefegestan & þære
stiðesten discepline.
 55.113.13. Toþi þæt þæs leahter syndrie æhte mid
ealle gewanod beo & adilegod sy fram heom ealle, syn gesealde fram þere
abbodesse ealle neodbehefe þing, þæt is mentel, cyrtel, meon hose,
gyrdel, seax, greffe, nedle, sceat, weaxbrede, þæt ælcere neode
beladung sy adilegod, þæt hi þurh neode nane tale to syndre æhte
nabban.
 55.113.18. Efre sceal beon fram þare abbodesse geornlice bescewod
& behealden þe cwyde, þe awriten is on þere becc, þe is gehaten
<foreign>Actus apostolorum</foreign>, þæt is, æghylcum wæs geseald, swa swa heo
behofede & nyde hæfde.
 55.113.21. Swa eac þeo abbodesse foresceawige swiðe georne
þære seocnesse, þære þe mare healpes behofiað, & na on hire
neode wandie for ðam yfelam willan nyðfulran manna; beþeance heo Godes
edlean on ealle hyre dome, þæt is þæt hyre bið æt Godes dome
geleanod, be þam þe heo ær worhte.
 56.113.27. BE ÆBBADESSE MYSE.
 56.113.28. Þære abbodesse bord sceal beon gemene þearfum
& ælþeodugum mannum.
 56.113.29. Þonne heo lyt cumena habbe, laðige hyre to swilce
geswustre, swilce heo wille; stonda in heore dome, hwilce þa syn; læte
þeahhweðere ane odðe twa of þam yldeste mid þam geswustre, þe hyre
þeawa begyman.
 57.115.2. BE MYNSTRES CRÆFTIGE MAN.
 57.115.3. Gyf cræftige menn on mynstre syn, began hi hire creft
mid ealre eadmodnesse and geornlice wyrcan, gyf hit þeo abbodesse
geþafoð.
 57.115.5. Gyf enig hire for þes cræftes þingon hig
toþundenlice onhefþ & modigað for hyre cræfte, forþam þe heo
bedæle þære stowe mid hyre crefte fremeð, sy heo ascyred fram þam
cræfte & na læng þene creft ne do, buton heo mid micelre
eadmodnysse þære abbodesse unnan bigite.
 57.115.10. Gyf man hwet becypan sculle, þes þe þa cræftige
menn on mynstre wyrcad, locian þa, þe þone ceape drifad, þæt hi nan
þing facenlices on þam ceape ne don.
 57.115.12. Gemunan hig æfre Ananiam & Safiram, þelæs
þe hig þone deað on hyre sawle þolian, þe hi licamlice þoledan,
ælc þære þe on þisum odde on enigum odrum mynstres þingum ænig
þing facenlices deð.
 57.115.16. Ðeo yfele gytsunge on þam wyrðe ne beo ætywed,
ac sume dele sy hit geseald undyrer, þonne odðre woruldmen doð, þæt
God ælmihtiges lof on eallum þingum stonde.
 58.115.20. BE þAM NIWAN SWUSTRAM HU ME SCEALL HIG UNDERFON.
 58.115.22. Gyf hwa niwan to mynstres drohnunge gecyrren wile, ne sy
hyre na gedelice þes infares getiðod; ac do man ealswa swa se apostol
cweð, þæt is þæt me gyrnlice fandige, hwaðer hig mid Godes gaste
afyllede syn.
 58.115.25. Gyf heo geþildelice forbyrd ægðer ge hosp ge
edwite, & on þere weorne þeah þurhwunað & eadmodlice bitt,
þæt me heore infæres tidige, sy heo underfonge embe ane feower dægas
odðe fifi & wunige on gystehuse ana feawa dæges.
 58.115.30. Sydðe beo heo on nicumenre manne huse, & heo þer
ete & reste & embe hyre gastlice þearfa smeage.
 58.115.31. And an gastlic ealdor & wis hyre habbe gemenne, þe
wel sawla Gode cunne gestrinan, ðeo georne behogie & gelomlice gyme,
hwæðer heo mid fulre anbrirdnesse & arwurdnesse God ælmihtig sece,
& hwedær heo carfull beo & sceot to Cristes weorcæ & to
gehyrsumnesse, & hwæðær heo mid geþylde tælunge edwite
þolien wille.
 58.117.6. Sy heora gesceawod & gebodod eall þeo stiðnesse
& þeo earfoðnesse, þæt to Godes rice þa þolobyrde gelætt.
 58.117.7. Gyf heo þonne behætt staþolfeste þurhwuniunge,
æfter twam monþe sy þes regol toforen hyre eall gered, & sy heore
þus to gecweden: Her is seo æ, þe þu under hyre tecinge winnan wilt
& campian; gyf þe onhagige, þæt þu hit healden mage, far þe inn;
gyf þe na onhagige, far þe fri, þider þe þu wille.
 58.117.12. Gyf heo þonne gyt þurhwunad, sy heo gelæd eft to
nicumra manna husa, & hyre me georne fondie, hwaðer heo þolomod sy
& geþyldig.
 58.117.15. Eft embe syx monðas sy hyre geræd eall þes reogel
fram forewerdon ende to oðer, þæt heo georlice understonde, hwet hit sy,
þe heo tofundað.
 58.117.17. Gyf heo þonne gyt þurhwunað, æfter feor monþe
sy hyre æft þæs ylce regel gered.
 58.117.18. Gyf heo þonne by hyre agene dome behet, þæt heo
ealle þing healden wille & ealle þæs regules bebode mid eadmodnesse
geornlice gefyllon, sy heo underfangen on þere geferredenne.
 58.117.21. Wite heo eac, þæt heo is mid þes regeles bende
swo getiged & gestæþelod, þæt heo fræm þem daige of þam
mynstre fare ne mot, ne heore sweren ascacan ne ascyrian fram þam geoce
þes halgan regulam, þonne heo moste er oðe gecheson odde awerpen on swa
langsume fyrste.
 58.117.27. Syðan heo underfangen sy & innan cyrcan gebroht,
behate he beforan ealre geferedenne Gode & eallum his halgum, þæt heo
staðælfæst on mynstre wunian wylle & hyre þeawes to Gode ealle
wille geweman & on hyrsumnysse þurhwunian.
 58.117.31. Gyf þonne æfræhwenne þis behat abrecð, wite
heo, þæt heo byð geniðered & gehined, þæt is ascirod fram
ælmihtium drihtene, þe heo gebismeroð.
 58.117.33. Be hyre behate sette heo festnunge mid gewrite to þare
halgene name, þe hyre reliquie, þæt is heora ban, on þære stowe
rested, & þære abbodesse name on þam write beo geset.
 58.119.1. Write heo þeo fæstnunge hyresylf mid hyre agenre
hande, gyf þonne write ne cunne, bidde oðere, þe writen cunnen, þæt
hi aspelie, & heo sylf on þam gewrite roden tacn mearcie & hig swa
fæstniende mid hyre agene hande uppan þæt altare alecge.
 58.119.5. Sona swa heo þæt gewrit uppan þæt altare lecge,
begynne þis fers & þus cweðe: <foreign>Suscipe me, Domine, secundum eloguium
tuum, et uiuam; et ne confundas me ab expectatione mea</foreign>.
 58.119.8. Drihten, onfoh me æfter þinre behese, & ic
libbe; & ne gescend þu me on minre anbidunge.
 58.119.9. Þat ylce fers heo sceal þriwa cweðan, & eall
geferreden þriwa mid þan ylce ferse andswarian and þarto þeodan:
<foreign>Gloria patri</foreign>.
 58.119.11. Ðeo sylue minecene swuster, sydðan hit gedon bið,
gefealle to ælcere swuster fote & þæs wilnie, þæt hi for hyre
gebiddan; of þam dæge sy heo swuster geteald on þære geferreddenne.
 58.119.15. Gyf heo hwilce æhte habbe, odðe heo hi þearfe
dele, odðe heo hig arwurdlice mid hyre sylfre þam mynstre gyfe & na
þing mid hyre sylfre to sundrium æhte ne healde; soðlice, mit gode rihte
þe of þam dæge ne ah heo forðon hyres agenes licaman geweald, þe
oðre æhte ne sceolde.
 58.119.19. Hi man sona unscride & þa reaf nime, þæt heo
ær notede, & hig mid mynstres reafe gescryde.
 58.119.21. Healde mon on hreglhuse þa reaf, þe hyre ofdyde,
toþi, gyf heo ahwænne mid deofles costnunge beswicen byd, þæt heo on
geþafunge gæð, þæt heo hyre gehat Gode awæge & þæt
mynster forlæte, þæt na næfre ne geweorðe, sy heo benæmed þes
godcunden reafes & mid þam woruldcundum, þe heo ær forlett, gescrid,
& swa of mynstre adræfod beo.
 58.119.26. Healde man þeahhwæðere efre þæt gewrit hera
festnunge on þam mynstre.
 59.119.29. BE RICERE MANNA CILDE ODÐ UNRICHI HU ME SCEALL HI
UNDERFON.
 59.119.31. Gyf hwilc rice mann & æþelboren his bearn Gode
on mynstre geoffrien wile, gyf þæt cild þæs andgyttes nabbe, þæt
heo sylf mæge odðe cune hy sylue, gefestnian hig þa magas mid offrunge,
þæt is, hig bewinde þæs cildes hand on þam weofodclaðe &
þæt gewrit heore festnunge & hig swa Gode geoffrian mid offrunge
hlafes & wines.
 59.121.5. Behaten þe mages and mid aþe gefestnian, þæt hi
nefre syndrie æhtan heora maga syllan nellað, ne þurh hi sylfe ne þurh
nænne gespelian, ne hi nefre nænne intingan ne secean, hu hig hyre to
syndrium ehtum gerimed beo.
 59.121.8. Gyf hyg þonne hwet syllan willan, syllen hi þæt
þere halgan stowe to rihte gemenscipe, heom te eacan edleane; & heom sy
wenestes getiðad, & swa mid weneste ham cyrran, gyf þæs wilnian.
 59.121.12. Sy ealle þa æhte, þe þam cilde gebyrige, swa
fordylegode & todelode, þæt him nan hiht ne þurfe beon,
þælæs þe hit losige gyf hit his hiht on sundrigen æhte beset,
þæt na næfre ne gewurðe; we foroft onfunden, þæt mænige
reowlice losode þurh þone leasa hiht syndrige æhte.
 59.121.17. Don handswagelice be heore beornum, þa þe unrice
synde & hafenlease þearfan.
 59.121.18. Gyf hi nane æhta mid ealle to syllenne nabben, offrie
heore bearn anfealdlice on gewitnesse rihtgelifedra manna.
 60.121.22. BE HALIGE EALDRE ÞE WUNIAÐ ON WORULDLICRE WUNIUNGE
ÞE WYLNIAD INN TO MYNSTRE ÞAS WE CLEOPIAÐ NUNNE ODÐE OFFESTRE.
 60.121.25. Gyf hwylc abbodesse odðe ænig ealdor of haligre
endebyrdnisse gewilnad, þæt me hi on mynecene mynstre underfo, ne beo heom
naht raðe getiðod.
 60.121.27. Gyf hi þonne þurhwunian on þære gewilnunge, ne
sy heom naht forlæten of þam regole for hyre ealdorscypes arwurðnesse,
ac underfo heo gerne ælcne regoles þeaw & tæcinge; sy heo æfter
Cristes boce tæcunge þus geaxod: Freond, to hwam come þu?
 60.121.31. Ðæt is on andgyte: Come þu mit sybbe & mid
soðre lufe, odðe mid unþwærnesse & licetunge?
 60.123.2. Sy hyre geþafod, þæt heo stede æfter þære
abbodesse healde & bletsunge sylle, gyf þeo abbodesse swa hate; ne
gedyrstlæce heo nane þenunge to begynnen, bute þære abbodesse hese.
 60.123.5. Sy heo æfre geare to ælcere steore be regoles
tecinge, & swa mycle ma heo eowige edmodnesse & gode forbysne, swa heo
furðor on hade & on þungenesse is; bysnige heo a ealle eadmodnysse
eallum þam, þe hyre midwuniað.
 60.123.8. Gyf heo for hyre ealdorscypes arwurdnesse furður
forlæten sy, ne gedyrstlæce heo on nanre gefadunge þurh þes
ealdorscypes truwan na furðor, þonne hyre gecyrednesse sy, ac besceawige
æfre þone steal hyre gecyrednesse & heo be þam gemedemige, butan hi
man for dan ealdorscype furþur forlæte.
 60.123.14. Ða gelereden geonge men, þe mynecenhad wilniað, sy
hig underfangane on medemum stede, swa þeah, þæt hi behat don be heora
staþelfæstnesse & be ealre þes haligan reogeles gymene.
 61.123.18. BE UTCUMENE MENECENE.
 61.123.19. Þeo utcumene mynecene, þe of uncuþen earde cymð,
gyf heo on cumene wise wunian wyle & mid nanre oferflowednesse þæt
mynster ne dref, ac byð eadhylde & þære stowe getricce, sy heo
onfangen & swa lange wunye, swa hyre sylfe lycie.
 61.123.23. Gyf heo gesceadlice mid eadmodnesse & mid soðre
lufe enig þing on mynstre tæle odðe tæce, underfo þeo abbodesse
þæt mid eadmodnesse & smeage on hyre geþonce, þæt hi God
þider asænde, þæt seo stow þurh hyre gegoded & geriht were.
 61.125.1. Gyf heo eft on ænige time hig sylfe to mynstres
wununge gefæstnian wille, ne sy na hyra gewilnung onscunod, forþi þe me
mihte hyre lif oncnawen on þam fyrste, þe heo on cuman hiwe on mynstre
wunede.
 61.125.4. Gyf me hy leahterfull ongyt on þone time, þe heo gist
bið, ne sceal heo agen nane geþeode, naþer ne wið þæt mynster ne
wið þa geferredenne, ac me hyre secge mid arwurðnesse, þæt heo
þanan gewite, þeles þe heo mid hyre yrmðe þæ odre geleahtrige.
 61.125.8. Gyf heo þonne swilc afunde byð on þære
cumliðnesse, þæt heo ne sy wyrðe þære scyriunge, þeah he na ne
bidde, mynegige me hig swa þeah, þæt heo þær wununge healde, toþi
þæt oðre þurh hyre gode bysnunge wel gelærede beon &
gebeterade, forði þe on elcære stowe is anum drihtene, þam hefonlican
cynge, geþeowod & gehyrsumod.
 61.125.14. Gyf þeo abbodesse hyre geearnunge swilce ongyte, heo
mot hy be sume dæle furður wurðian & hire innor stede & setl
tæcen.
 61.125.16. Na þæt an be mynecene anum, ac eac swilce arwurðe
wifmanne, þe oft cumeð to mynecene life, mæg þe abbodesse furður
arwurdian, gyf heo hyre lifes geearnunge swilce tocnæwð.
 61.125.19. Wærnige þæahhweðere þeo abbodesse, þæt
heo nateshwon of nane cuðe mynstre mynecene ne underfo to wuniunge, bute hyre
abbodesse leafe & hyre þæs gewrit sænde mid swutelunge, forði hit
is þus awriten: Ne do þu oðrum, þæt þu nelle, þæt þe sylue
gedon sy.
 62.125.25. BE ENDEBYRDNESSE ÞÆRE GEFERREÆDEMNE.
 62.125.26. Gyf hwylc abbodesse geþafað, þæt mæssepreost
odðe diacon into mynstre gange, toþi þæt hig mæsse synge & þa
unasecgendlice/ & þa dyrwyrðesta þenunga gefulle, syn hy swa
gecorene, þæt hi bute tæle beo & presthades þurh ealle gode cyste
wel wirðe.
 62.125.30. Syn hi clengeorne, geþyldige & eadmode, scylde hi
æfre georne wið uppahafenesse & wid modinesse; ne gedyrstlece hi nan
þing, ne nænne ontige on þam mynstre næbbe butan þære mæsse
anre.
 62.127.3. Ne hi nane spæce wið þa geswustre næbbe; ne hig
þærinne leng ne wunien, þone þeo messe gesungen beo, ac sone swa þe
mæsse gesungen beo, hig eadmodlice utgan.
 62.127.6. Warnian þe geswustre, þæt hi nane sunderspæce
nabbe wid þa mæsseprustes, ne wið heore þeningmann.
 62.127.7. Gyf þære geswustre gehwilc hyre digele synne þan
mæssepræste andgetten wille, sy þet gedon be þere abbodesse leafe
inne þere cyrecen, na on digele stowe, ac swa, þæt þa geswustre hyre
onlocien mægen, ealswa hit beboden is þurh þa halgen fæderes.
 62.127.12. Gyf heore gehwilc geuntrumod byd, þæt heo to
cyricen gegan ne mæge, do hyre andetnesse on þan huse, þe heo onwunat,
on gesihðe hyre swustre.
 62.127.14. Gyf heore hwilc buten neode & bute þære
abbodesse hæse gedyrstlæcð, þæt heo ænige spæce wið hig
age, eawunge odðe dearnunge, underfo heo swiðe stiðe steore.
 62.127.17. Habbe þeo abbodesse swa gecorene messepreost,
ægðer ge diacon ge subdiacon, & Gode swa gecweme þurh halige
drohnunge, þæt heom nan unhlyse ne fylige þurh ænige fracodscype, ac
heora gode hlyse gearwurdie þa, þe hig to þere messe þenunge gecuren.
 63.127.23. BE ENDEBYRDNESSE ÞARE GEFERREDENNE.
 63.127.24. Elc endebyrdnesse on mynstre sceal beon gehealden and
gefadod be hyre gecyrrednesse & be lifes geearnunge & be þære
abbodesse gestaþolunge.
 63.127.26. Ðeo abbodesse ne unstille, ne na ne gedrefe þa
heorde, þe heora underþeod is, ne heo nan þing ne misdihte, ne unrihtlice
ne geendæberde, swilce heo freolice don mote þæt, þæt heore
licige; wite heo, þæt heo æt Godes dome gescead agyldan sceal &
andsware ealre hyre dome & ealre hyre dede.
 63.127.31. Æfter þere endbyrdnysse, þe þeo abbodesse
gestaþelað & þa geswustre heom betweonan healdað, ga ælc
æfter oðre to cosse & to husle & be þam on chore stande &
sealmes & gehwylce þenunge begynne.
 63.129.2. On nane stowe ne sy endebyrdnes be nanre ylde gediht, ne
þeo yld þa geoguðe ne forþringe, forði Samuel & Daniel cildgeonge
for ealdedum preostum demdon.
 63.129.5. Forði þonne, buton þam anum, þe for heora
leahtrum of hyre endebyrdnysse uttor asceofene syn, odðe for haliges lifes
geearnunge innor beoð genumene, ælc oðer, oferylde & geogeðe,
healde hyre endebyrdnesse, swa swa hig gecyrde, swilce ic þus cweðe: Gyf
twa on ane dæge to mynstre gecyrrað, sy þeo furðor on ælcere
endebyrdnesse, þe on þære forme tide þæs dæges com, þonne
þeo þe on þere oðre tyde cymd, sy heo on swilcere ylde oððe
geþincðe, swilce heo sy.
 63.129.13. Ða gingran forði arwurðan hyra yldran, & þa
yldran lufia heore gingran.
 63.129.14. Ne gedyrstlece heore nan, þæt heo oðre agenum
naman synderlice clypie, ac þa yldre þa yngre swustre æfre clypien,
& þa gyngran nonnas clypien hyre yldre, þæt is: moderlic
arwurðfullung, odðe lief & arwesa.
 63.129.17. Ðeo abbodesse forði, þæt heo Godes spelia is,
sy hlæfedie & moder gehaten, na for hyre agene geþinðe, ac for
Cristes arwurðnesse & þæs lufe, þæt heo spelað.
 63.129.20. Heo æfre þæncend beo & hy swilce on haligre
drohtnunge gegearwye, þat heo sy wurðe swa myceles wyrðscypes.
 63.129.22. Swa hwar swa þa geswustre hig gemetad, æfre þeo
gingre bletsunge abidde fram þære yldre.
 63.129.23. Gyf þeo yldre forðga, þær þeo geongre sitt,
arise þeo geonge mid eadmodnesse & þære yldre lufelice ryme to
setle.
 63.129.25. Ne gedyrstlece þeo gingre þæt heo mid þære
yldre sitte, bute heo hi hate, þæt æfre beo gehalden, þæt on
haligum bocum awriten is, þæt is, þæt hig heom betwenan arwurðnesse
healden and mid earwurdnesse hi gemetan.
 63.129.29. Ða child & þeo geogad mid styre &
þeowfæstnesse hyre endebyrdnesse filian, ge on cyrican ge on beodderne;
beon hig æfre behealdene mid steore & mid michelre heordrædenne,
æiðer ge inne, ge ute, ge æghwer, oð þæt hi to andgytolre ylde
& to fulfremedre gestæðþignesse becumen.
 64.131.2. BE ABBODESSE HADUNGE.
 64.131.3. On abbodesse hadunge æfre is þæt to besceawinne
mid micele gesceade, þæt þeo beo to abbodesse gesett, þe eall
geferreden anum modum & halwendum geþeahte æfter Godes ege gecyst.
 64.131.6. Gyf eall geferreden þonne ræd on gemenum geþehte
misrædad & feawa of þam wisestam þære geferredenne þa neode
forgode wislicor tocnawad, stande þere red, þe mid Godes ege & wisdome
þa riht geceosað, þeah heora feawa beo, ne þa oðre ongean þæt ne
sacian.
 64.131.10. Æfter hyre lifes geearnunge & æfter heore
wisdomes lare sy gecoren seo þe to abbodesse hade sceal, þæah heo latost
to mynstre come & utemest on þære endebyrdnesse þære gesomnunge
beo.
 64.131.13. Gyf hit þonne swa getimad, þæt æall geferreden
anmode geþeahte þæt to abbodesse geceosað, þe heora leahtrum
geþafige & heom on gewil gange.
 64.131.16. & þæt þuruh ægwfeste menn &
rihtgelifede cuð byd þam bisceope, þe þeo halige stowe on his
bisceoprice is, forbeode he & alecge þa þwyrnesse heora ungeþeahtes
& mid fultume abbode & abbodessene & rihtgelifedre manna gesette
þa and dihte & hadige to habbodessen hade, þe Godes hus wel fadie &
on Godes richt gange & na on þweore manna wille.
 64.131.21. Wite ægðer ge bisceop ge rihtgelifede menn,
þæt hig micele mede æt Gode habbað, gyf hy swa doð mid Godes ege,
eac swilce mycele wite, gyf hi on geþafunge gað & for gemeleste bete
hit nælleð.
 64.131.26. Þence þeo abbodesse, syððan heo gehaded beo, hu
mycele byrdene & hu hefityme heo mid þam hade underfengh; wite eac &
smeage, hu heo swiðor þam sawle fremian mage, þonne heo embe rictere hyre
anwealdes hogian.
 64.131.29. Eornestlice, hig geþafenad, þæt heo wel
gelæred beo mid godcundre æ & to þam snoter,þæt heo cunne
halige spell reccan swiðe wel, ægðer ge of þære ealdan cyðnesse
ge of þære nywan, and heo sylf on geearnunge swilc sy, þæt me embe
hire agene halinesse soðlice specen mæge.
 64.131.34. Sy heo clene & syferæte & mildherte, & sy
æfre þeo mildheortnæs wyldre þonne rihte dom, þæt heo þæt
ilce gemet Godes miltse begyte.
 64.133.1. Hatige heo þa unþeawas & lufie þa geswustre.
 64.133.2. Sy heo snoter and wel besceawod on ealle hyre dede &
na oferswyðe ne þreage, þilæs þæ þat rustige fæt mid ealle
toberste, gyf heo mid ungemette sceafð; besceawige heo æfre hyre agene
tyddernesse & þurh þæt gebeorh sy, ne forbryte heo na þæt
tocwysede hreod.
 64.133.7. Ne tæce we na mid swa geradum bysenum &
gebeorhtlice lare, þæt heo unþeawes fyrdrige odðe friðige &
weaxe læte, ac þæt heo snoterlice & mid soðere lufe hig æfre
gewanige, swa swa heo ongyte, þæt hit elcere fremian mage hyre
underðeoddum, swa swa we gefyrn beforan cwedon.
 64.133.11. Wilnige heo & gecneordlæce, þæt me hi lufian
mage swiðor þonne ondredæn.
 64.133.13. Ne sy heo gedrefe & angmod, ne sy heo to swið
& anwylle, ne sy heo æfestig & facne, ne andfull ne wenende, forði
æfre beod unstylle & ræsteleas, þe mid þam unþeaum gefylled
byð.
 64.133.15. Sy heo efre foregleaw & wel besceawod on hyre
bebode; ægðer ge æfter godcunde þinge ge æfter worulcunde tosceade
heo & gemetige þe weorc ealle, þe heo betæce.
 64.133.18. Geþence heo þa gesceadwisnesse Sancte Jacobes,
þæs heahfæder, þe þus cwed: Gyf ic mine heorde to swiðe on gange
þrafige & swence, hig ealle anes dæges swiltað.
 64.133.21. Nime hyre þæs bysene & oðre swilce þæs
soðan gesceades, þe is ealra magne moder, & swa ealle þing
gemetegige, þæt sy þonne gyt on hyre bebode, þæt þa strangen
furður wylnian & þa unstrangen ofersymede ne sy, þæt hi hire
þeoudom unþances ne forfleon, & huru þinge þæs anes beo
gemendig, þæt þises andweardan regoles gebodu o eallum þingum
gehealdene syn & gefyllede.
 64.133.27. Þonne heo wel þenad & ures drihtenes heorde
cwiferlice/ ealgað & to rihte manað, heo onfehð ecce lean æt ure
drihtene & bliðe gehyrd, þæt þe gode þeowa gehyrde, þe on
rihtne tymen hwete gedelde his efenþeowum; Soð is, þæt ic secge, ofer
ealle his god he hine to ealdre for his gedreoge gesette.
 65.135.2. BE ÞERE PRIORE.
 65.135.3. Foroft hit getimeð, þæt swiðe hefitgtyme sace
& ungeþwernessa on mynstra aspringat þurh þare priore unryhte
dihtunge, ðonne hyre sum mid þes awyrigeden gastes toþundennesse swa
stiðe toblawenne, þæt hyre þynð, þæt heo sy oðer abbedesse,
and þurh þæt heo hysylfe swa gode telð, byð swiðe sacful &
micele ungeþwærnesse & manigfealde sace on þære geferredenne
wyrcð.
 65.135.9. Þis gelimpð swidest on þere stowe, þær þe
priore on gemene byd gesett fram þam ylcum bisceopum odðe þam abbode,
þe þa abbodessan gehadedon & on þam wirðmynte gesetten.
 65.135.12. Eaðe is to understandenne, of hwylcum antymbre þeos
modignes bið asprungen: hyre þincð on hyre geþonce, þæt heo
þære abbodesse hyre ne þurfe, forþam þe heo hig to priore ne sette,
ac þa syluan hyre prauostscyre betæhten, þe þa abbodesse to hyre hade
gecuron.
 65.135.16. Þurh þis beoð awehte ande mid micele sace &
tala & herunga, ungeþwærnesse & misfadung.
 65.135.18. Þonne þeo abbodesse & þe priore ungerade
beoð & heom betweonan winnað ægðer ge heora agene sawla þurh
þæs frecednesse losiað & eac swilce þære, þe heom
underþeodde synd, þonne hi sume mid gefycum geolecað þære onre,
& lease tælunge settað sume wið þa oðre.
 65.135.22. Seo frecennes þises yfeles belimpð to þam
swyðest, þe hi sylfe ealdras geworhtan on swilcere fadunge &
endebyrdnesse.
 65.135.24. Forði we foresceawiað & fremfull tellad to
gehealsumnesse gemenre sibbe & soðre lufe, þæt eall þæs
mynstres dihtung & endebyrdnesse on þære abbodesse dome &
tæcunge æfre stande.
 65.135.27. Gyf hit beon mæg, swilc notu þurh decanas, þæt
synd teoðingealdras, on mynstre gefadod & geendebyrd beo on þa wise,
þe þeo abbodesse diht, þæt na nan enlypie ne modegie, ne hig na ne
onhebban, þonne mynstres notu manege beteht byd.
 65.137.1. Gyf þeo stow þæs neode habbe & þeo
geferreden þæs mid gesceade & mid eadmodnesse þæs gewylnige,
& hit þære abbodesse red þince, swa hwilce swa þeo abbodesse
geceose mid þære geswustre ræde, þe God ondrædað, sette hyre
þa to priore.
 65.137.5. Ðe sylue priore do mid arwyrdnesse eall, þæt þeo
abbodesse hate; ne do hu nan þing ongean þære abbodesse willan and
geþafunge, forði swa micele swa heo furður on wyrðmynte forleten byð,
swa mycele heo sceal geornlicor Godes gerihte healden & þas rægoles
bebode.
 65.137.10. Gyf þeo priore leahterfull & unþeauful onfunde
byd, odðe mid modigenesse beswicen, odðe þæs haligen reogeles bebodan
forsihð, sy heo geminegod feower syðe mid worde.
 65.137.13. Gyf heo gebetan nelle þurh worda mynegunge, sy hyre
þreale/ geboden be þes reogeles tæcinge.
 65.137.14. Gyf heo þurh þreale nelle hi sylfe gerihtlece, sy
heo aworpen ut of þære priorwyce, & sy oðer þær ongesett, þe
þæs wyrðe beo.
 65.137.16. Sydðan heo bescyrod byð, gyf heo on þære
gefærreddenne gedefe ne byð & gehyrsum, hi me mid ealle of mynstre
adrife.
 65.137.18. Geþænce þeahhweðere þeo abbodesse, þæt
heo God ælmihtige gescead agylden sceal be eallum hyre dædum & domum,
& warnige, þæt heo mid ande ne sy angien þa priore, þylæs þe
bryne of ande & of byternesse heore agene sawla grimlice bærne.
 66.137.24. BE MUNSTRES GEATWARDE.
 66.137.25. To þes mynstres geate beo gesett an eald mynecene
& wis, þe wel cunne andsware gyfe and underfo, & swa ripe heo beo,
þæt heo nelle worige, & scriðan ne lyste.
 66.137.27. Ðeo sylfe geatweard sceal hus habban æt þam
geate, þæt þa þe cumað, þe þæt mynster geseceð, efre
gearowne habban & andsware þære ærende underfo.
 66.139.3. Swa raðe se þe cume cnucie, odðe se þearfe
clypige, heo sona cweðe: <foreign>Deo gratias</foreign>, þæt is Gode þanc, & hine
georne bletsie & geþwerlice mid Godes eige mid ofste andswarige mid þam
wilme þære soðan lufe.
 66.139.6. Sy sylfe geateward, gyf heo fultumes behofige, sy hyre an
gingre swuster betæht, þe mid hire wicnige.
 66.139.9. Gyf hit beon mei, þæt mynster beon sceall swa
gestaðelod, þæt ealle neodbehefe þing þær bynnen wunian, þæt
is wæter & mylne & bæchus & wyrtun & gehwylce oðre
mystlice creftes, & ealle nydbehefe þing widinne þam mynstre beo,
þæt þa mynecene nabbe nane neode ut to worienne, forði gif hi hit
doð, hit hearmad heora sawla.
 66.139.14. We wyllað, þat þeos reogele on geferredenne sy
geræd gelome, þæt nan swuster of nitennesse hig beladian ne mage.
 67.139.18. BE ÞAM GESWUSTRE ÞE ME FOR NYDE UT ON WEGE SÆNT.
 67.139.20. Þonne þa geswustre sculen ahwyder faren, betæcen
hig hiselfe þære abbodesse gebede odðe ealra þære swustre, & ta
hwile, þe hig on fore beoð, syn hig on gemynde, & æt ælces
tidsanges ænde eall geferreden heom fore gebiddan.
 67.139.23. And þæs dæges, þe hig ham cumad, astreccen hig
innen cyricen on midde þære flore æt ælces tidsanges ende, & hig
ealle gemænlice for heom gebiddan, þæt heom nan þing ne derige,
þæs þe hi agilte on þam farelde, aðor oðþe þurh gesyhðe,
odðe þurh gehlyste æniges yfeles, odðe þurh ydele spece.
 67.139.29. Ne hyre non ne gedyrstlæce, þæt heo oðrum
telle æt ham, hwet heo butan mynstre geseah odðe gehyrde, forði hit is
micel mægene tostencednes.
 67.139.31. And gif hit enig dyrstlece, þæt heo hit do,
underlicge heo regolice styre, þæt is discipline; & eallswa, þæ
geð ut of cloystre, odðe elles ahwider, odðe ænig þing do, þeah
þe hit litel þince, butan þære abbodesse hese.
 68.141.4. BE ÞAM GESWUSTRE ÞE HEFITUME WICE BYD BETÆHT.
 68.141.5. Gyf ænig hefityme odðe unacumelic þing ænigre
swuster betæht byð, underfo heo þa hese hyre tæcendes mid ealre
manþwærnesse & mid eadmodre gehyrsumnisse.
 68.141.7. Gyf heo þonne sydde eallunge gefret, þæt þære
byrdene hefinesse oferstihð þæt gemet hyre strægnðe, eft on
geþafenlice tide hyre mægenleaste hyre ealdre gekyðe þonne intinge,
hwi heo hit do ne meg, na mid modignesse ne mid wiðerspece wiðstande.
 68.141.11. Gyf syðen þæs ealdres cwide þurhwunað &
on hyre gebod aheardað, wite þeo gingra mid gewissa, þæt hit heore
eall fremað, & mid soðre lufe þurh Godes truwan þa hyrsumnesse
beginne, þeah hyre nehwon onhagige.
 69.141.17. BE ÞAM ÞAT NAN ON ÞAM MYNSTRE NE DYRSTELECE OÐRE
MID WORDE WERIGEN .
 69.141.19. Swyðe is to scunienne, þæt on nane wise nan
mynecene on mynstre mid worde oðre bewerige, odðe mid ængum anginne
geealgige, þæh þe hi beo gesybbe.
 69.141.21. Ne sy þis on nanum gemete gedyrstleht fram
mynecenehades manna, forði of þam mæg swiðe mycel saca yðelice
arise.
 69.141.23. Gyf ænig þis ofergime þurh ænigre
gedyrstnesse, beo hyre ealra tearlicost gestyrod.
 70.143.2. BE ÞAM ÞAT NAN NE GEDYRSTELICE OÐRE ÞRESCE.
 70.143.3. Sy forboden on mynstre ælcere dyrstinesse intinga.
 70.143.3. We geændebyrdad & gesettað, þæt nan
mynecene oðre ne amansumian ne þrescen, butan þere abbodesse leafe.
 70.143.5. Ða þe misdoð, beon eawunga geþreade beforan ealre
geferreddenne, þæt þære oðre gehwilc þurh þæt geegesed sy.
 70.143.8. Cyldgeonge manna unþeawa eall geferreden styre, &
habben hyre micele gymene od ðæt fifteoðe gear hyre ylde; þæt
þonne sy gedon mid ealle gemete & mid eallum gesceade.
 70.143.10. Gyf hwilc heora þurh dyrstinesse on maran ylde yrsað
& þreale gebytt, buten þære abbodesse hæse, odðe on þam
sylfum cyldum mid ungesceade gehatheortað, underlicge heo regollice steore,
forþi hit is þus awriten: ðæt þu nelle, þæt þe sylfe gedon
sy, ne do þu oðrum.
 71.143.17. ÐÆT ÞA GESWUSTRE GEHYURSUMGE HEOM BETWEONAN.
 71.143.19. Þeo godnesse of gehyrsumnesse naht þære abbodesse
anre is æfre to beodenne, ac ealle þa geswustre heom betweone leoflice
gehyrsume beo; witon hi eac, þæt þurh hyrsumnysse heom byd weg gerimed
to Godes myrcðe.
 71.143.22. Sy æfre on forewearde þære abbodesse hese gedo
& sydðe ealdre, þe fram hyre to þam gesett synd, þæt hig oðrum
bebeodan; we elles nane oðrum ne geþafiad, þæt heo gebod æfter hese
age; elles ællc oðrum hyrsumige mid sodre lufe & mid mycelre
embrirdnesse.
 71.143.26. Gyf hyre hwilc geflitgeorn beo, sy hyre gestirod.
 71.143.28. Gyf ænig swuster for ænige þinge læsse
odðe/ mare fram hyre abbodesse byð undernumen odðe fram ænige hyre
yldrena, odðe ongyt, þæt hyre ænigere mod wið hi astyred byð,
þeah hit for gehwæde & eadlice þinge sy, heo þærrihte hisylfe
astrecce butan ælcere elcunge & swa lange astreht æt hyre fote ligge,
odðæt heo hyre yldrene mod gegladige & hyre bletsunge begyte.
 71.145.4. Gyf ænig þis forsycð to donne, underfo heo
regolice styre; gyf heo on toþundennes þurhwunad, hy man of þam mynstre
mid ealle ut adræfe.
 72.145.8. BE GODE ANDE ÞE MENECENE HABBEN SCULLEM.
 72.145.9. Swa swa yfel biternesse ande & æfst ascyred fram
Gode & læt to helle, ealriht swa god ande & heriung ascyred fram
synne & leahtrum & let to Gode & to ecan life.
 72.145.11. Forði þonne mynecene þæne ærran andan
awyrpen, þisne oðerne mid hatan wylme soðre lufe began; ælc efste myd
arwurdnesse & mid þæs upplican lifes gewilnunge, hu heo oðre on
halige þeudome forþeon mage.
 72.145.15. Hyre seocnesse ægðer ge of licaman ge of geþance
sibsumlice heom beotwene forbere; ælc oðrum to geflites, hu hi swiðest
mage, hyrsumian; hyre nan ne filyge hyre agen wille on þam þingum, þe heo
hyresylfe nytwyrðe talige & behefe, ac þam swiðost, þe odrum
furður fremian mage, þonne hyre sylfe.
 72.145.20. Ðeo soðe lufe, þæ ealra mægne mæst is
& ealre halignesse will, wunige æfre betweone mynecene; Godes ege
toforen heom æfre sy, & hyre abbodesse mid clenre & mid eadmodre
lufe lufian; nan þing hi heom inmedre ne læten, ne besorhre, þonne hyre
drihten, þe us ealle gemænelice þurh his myldheortnesse to ece lyfe
gelæde.
 72.145.25. Amen.
 73.145.27. BE ÞAM ÞAT ÆALL RIHTWISNESSE ON ÞYSSERE REGOLE
NIS/ GESTAÞELOD.
 73.145.30. Þas regole we write, þæt we þurh hyre
gehealsumnesse on mynstre sumne del sceawie, þæt we habbad arwyrdnesse on
þeawe odðe anginn of rihtfulle life.
 73.147.1. Seo þe fullfremednesse haligere drohtnunge habben wile,
þæt synd gesette to lyfes bysene haligera fædere lare, þære gemynd
& gehealdsumnes gelæt þa mynecene to fullþungenre fremednesse.
 73.147.4. La, hwylc lare læt þone mann to regolice life, hwylc
boc odðe sermun of þære ealden æ odðe of þære niwe nis swide
riht regol to mancynnes life?
 73.147.6. Odðe hwilc boc, þe ure lareowas macede, þe were on
rihte gelafe, þæt ne segd, þæt we þurh rihtne rynolne cume to þam
þe us gesceop?
 73.147.8. Odðe þa collatiuns, þæt Iohannes Cassianus
awrat, & þere haligere manna lif, þe on Uitas Patrum is geredd &
þe regol ures haliges fader Basilies, hwæt is hit elles bute getymbrunge
& tol haligre manne & þere mynecene, þe wel & rihte libbað
& gehyrsume synde.
 73.147.13. To sceame & to ascyndnesse hi synd us, þe asolcene
synd & yfele & gymeleaslice mid unrihte libbad.
 73.147.15. Swa hwilc swa onnettende efst to þam heofonlice
æþele gefremme ærest þurh Godes fultum þisne lytle regol, þe her
awriten is, to anginne godre drohtnunge.
 73.147.17. & swa æt nyxtan þurh Godes fultum þu cymst to
mare geþinðe godre magne & lare þære halgene, þe we bufe embe
spece, þæt a gewurðe ece lif to leane & wunung mid Gode ealle þam,
þe þisse regole blyðelice fyliað.


END_TEXT
START_TEXT

ChrodR 1
B10.4.1.
Chrodegang of Metz, Regula Canonicorum (Cambridge, Corpus Christi College, MS. 191): Napier 1916, 1-99.



 0.1. Gif þæra þreo hundred & eahtatyne fædra þe
wæron gesamnode on þam sinoðe þe we Nicena nemnað, & oðra
haligra fædera gesetednyssa wæron ungewemmedlice gehealdene, & gif
ægðer ge biscopas ge preostas æfter heora rihtan gesettednesse lifedon,
þonne wære hit oferflowennis us litlingum awiht niwes to trahtnienne
oððe to secgenne ofer swa mærlice geendebyrd þing.
 0.6. Ac nu ægþer ge þæra ealdra ge þæra
underþeoddera gymeleast is swiðe geweaxen, hwæt is us selre to donne,
þe on swa pleolicum orleahtre synd becumene, buton þæt we swa miclum swa
we magon, þeah we swa miclum ne magon swa we sceoldon, ure lif & ure
preosta lif þurh Godes fultum to rihte gecyrron.
 0.11. Uton we þonne mid Godes fylste begynnan sume medemlice
gesettednysse þurh þa ure preostas hig forhæbban fram unalyfedlicum
þingum, & forlætan þa yflan ydelu þe hig nu lange beeodan, &
gecyrron to þæs lufe þe us mid his þam halgan blode ahredde fram
deofles clammum, & wyle us to myrhðe gelædan, gif we willað ure yflu
gebetan.
 0.16. Ges.
 1. Be eadmodnysse.
 2. Be preosta endebyrdnesse.
 3. Be þam þæt man sceole gesceadwisnysse habban on preosta
gegaderuncge.
 4. Be þam þæt preostas on heora geferræddene ne sceolan
naðer ne girnan ne habban oferflownyssa ac neodbehofe þincg.
 5. Be þam þæt on preosta geferræddene ealle gelice onfon
ætes & wætes.
 6. Be þam gemete ætes & drinces.
 7. Be cycenan wucþenum.
 8. Be þam ærcedeacone & þam prauoste.
 9. Be þam hordore.
 10. Be þam geatwearde.
 11. Be þam þæt man geornlice trymme þa claustru þær
þa preostas inne slapað.
 12. Be þam hwæt þa preostas sceolon cwæðan oððe don
þonne hi of bedde arisað.
 13. Be þam godcundan þeowdome an niht.
 14. Be gefyrnysse haligra wæccena.
 15. Be dægredsangum.
 16. Be primsangum.
 17. Be heora handa weorce dæghwamlice.
 18. Be þrim tidum þæs dæges.
 19. Be æfentide.
 20. Be nihtsange.
 21. Be þære swigan æfter nihtsange.
 22. Be þam þæt preostas heora tidsangas æwfæstlice
began.
 23. Be þæs sealmsanges geornfullnysse.
 24. Be þam þæt hi na prutlice on cyrcan ne standan.
 25. Be þam þe sceolon farænde beon.
 26. Be þam þe on litlum gyltum agyltað.
 27. Be þam heafodgyltum.
 28. Be þære frefrunge þæs þe hreowseð heafodgylt.
 29. Be andytnyssum.
 30. Be þam hu man scyle andetnysse underfon & dædbote
tæcean.
 31. Be amansumunge gylta.
 32. Be Lenctenes gehealtsumnysse.
 33. Be tidum on þam preostas sceolan æne etan oððe twiga.
 34. Be haligra freolse.
 35. Be þam þæt nan ne gedyrstlæce oðerne to beatenne ne
to amansumienne.
 36. Be þam þæt on preosthirede nan ne geþrystlæce
oðerne mid woh to wergenne.
 37. Be þam godan æfeste þe Godes þeowas him betwunan
sceolon habban.
 38. Be seocum preostum.
 39. Be preosta girlan & hira gescy.
 40. Be ælmessa næme.
 41. Be þam gemete þe mæssepreostas ælmessan niman magon.
 42. Be þære gemene þe preostas sceolon habban in þam folce
þe him betæht bið.
 43. Be þam hwylcum hwæðer man scyle betæcan þæra
ælmesmanna bylyfne.
 44. Be þam prauostum.
 45. Be þam þe wrixl ealdordomes on geferredene habban sceolon.
 46. Be cilda fostere & heordredene.
 47. Be þam þæt ealle preostas to nihtsange cumon.
 48. Be þam sancgerum.
 49. Be þam þe on circean sceolon rædan & sincgan.
 50. Be þam gemete þære steore.
 51. Be þam þæt preostas muneca culan ne wergon.
 52. Be þære gesceadwisnessa on gyrelan þæs preostes
hreafes.
 53. Be þam þæt þa ealdras sceolon twifealdne fodan hyra
underþeoddum don.
 54. Be þam þæt preostas geþoftscipe næbbe wyð fremde
wif.
 55. Be þam preostum þe ne gewuniað on hira behate.
 56. Be þam hu eadmod man sceal beon for Godes lufon.
 57. Be þam weamodum lareowum.
 58. Be lare & bisningum þæra lareowa.
 59. Be swigan.
 60. Be þam þæt preostas sceolan forbugan & asceonian
druncan.
 61. Be preostum.
 62. Be preosta regule.
 63. Be preosta cynrene.
 64. Be mæssepreostum þe singiað.
 65. Be þam þæt mæssepreost ane circean hæbbe.
 66. Be þam þæt preostas ne beon æt giftfeormum.
 67. Be þam þæt nan preost ne gyrne mæssepreosthades.
 68. Be þam hwi man sceole aworpan mæssepreostas.
 69. Be þam þæt mon for seoce gebiddan sceal & hi mid
haligum ele smyrian.
 70. Be þam þæt man ne mæssie on unhalgedum huse.
 71. Be þam hu man bletsian sceal bridguman & bryde.
 72. Be þam hu man healice freols sceal wurðian.
 73. Be þam hu man teoðinga sceal dælan.
 74. Be þam þæt naðer ne biscopas ne læwede men ne
sendon mæssepreostas buton gesceadwisnesse nahwæðer.
 75. Be þam mæssepreoste þe ana mæssað ofer þa halgan
gebodu þe þæt forbeodeð.
 76. Be þam þæt nan mæssepreost ne beo gesett to nare
cyrcan buton biscopes leafe, ne eft þanon adryfen butan his leafe.
 77. Be þam bocum þe ælc mæssepreost sceal on his cyrcan
habban.
 78. Be þam þæt nan mynstres ealdor ne underfo oðres
mynstres preost buton swytelunge, & be þære steore þe hit
abrecað.
 79. Ðis ærendgewrit sende sum Cristes þegen to
mæssepreostum & to oðres hades preostum to hira lifes rihtinge.
 80. Ðis is to þam biscope.
 81. Be sceadwisnesse lare.
 82. Be þam preoste þe his had forlæt.
 83. Be þam þæt man nanne preost mid eaðelicum þingum ne
mage gewægnian.
 84. Be þam þæt preostas hi warnien wyð þa scinlacan
hiwinga deofla prettes.
 1.0. Be eaðmodnysse.
 1.1. Vs clipað þæt halige gewrit & þus cwyð to us,
ælc þæra þe hine silfne mid prytum up ahefð, he bið genyðrod,
& se þe hine sylfne geeaðmet, he bið up ahafen & gewurðod.
 1.3. & swa miclum swa þu eaðmodra byst, swa miclum þe to
becymð wuldres healicnys, for þam God wiðstent þam modigum, & þam
eaðmodum he sylð his gyfe.
 1.6. Ælc prut man is fule unwyrð urum Drihtene, & swa
hwylcne swa þu modigne gesehst, butan tweon se is deofles bearn, & se
eaðmoda mæg weorðan Godes bearn.
 1.8. Of manegum haligum myngungum we befengun feawa, þæt we
ealle men wolden gelaðian to lufe þære eaðmodnysse, & þæt we
þa ascuniendlican & þa Gode laðe modignysse fram him ætbrudon.
 1.11. Witodlice þonne eallum mannum gedafenað þæt hi
eaðmodnysse habbon hit is þwurlic & asceoniendlic þæt þa þe
synderlice on Godes þeowdome campian sceolon, þæt þa mid deofles
modignysse beon gehladene.
 1.15. Crist wunað on eaðmodnysse, & deofol on modignysse.
 1.16. For þig þonne hit is neod þam þe oð þis modig
& prut & up ahafen wære, & stearcmod lyfede þurh deofles lare,
þæt he nu þurh Godes fylst & þurh eadmodnysse & þurh soðe
lufe & þurh hyrsumnysse & þurh oðre gode worc gecyrre & up of
þam wo arise, for þam hit is micle selre þæt man þurh eaðmodnysse
mid Criste on heofenum rixie, þonne man mid deofle þurh modignysse on helle
beo besenced.
 2.0. Be preosta endebyrdnysse.
 2.1. Preostas hyra endebyrdnyssa sceolon healdan ealswa hig
geendebyrde synt on hyra gecyrrednysse, ealswa hit on þære Romaniscan
cyrcan ærest wæs geset; & hi þæt gerisenlice healden ægþer
ge on cyrcan ge on ælcere stowe þær hig ætsamne beon.
 2.1. Gif þonne se biscop hwylcne ufor ofer his endebyrdnysse
gewurðian wille, for hwilcum gesceade, he þæt mot, & eft he mot
þone dysegan niðor settan oð þæt he dysiges geswice.
 2.3. Elles ealle healdon, swa we ær cwædon, hyra
rihtendebyrdnysse.
 2.4. & æfre þa geongan wurðian þa ealdan, & þa
ealdan lufien þa gingran.
 2.10. & an þære namcyginge ne sy nanon alyfed þæt
heora ænig oðerne sindrium naman nemne, ac æfter þam Romaniscan
gewunan nemne ærest his naman, & siððan ice þærto his hades
wurðunge: þissum gemete, swylce man cweðe, Leofwine prauost, Wulfstan
cantor, Byrhtelm diacon, Cynewerd cyrcwerd, ælfnoð cild, & swa be
eallum.
 2.15. & swa hwær swa ænig preost oðerne gemete, abuge
se gingra, & bidde þæs yldran bletsunge.
 2.16. & gif se gingra sitte, & se yldra þær
forðgange, arise se ginra, & beode þam yldran þæt setl, & ne
geþristlæce he mid him to sittene, buton hine hate se yldra, þæt se
haliga cwide beo gefylled, Wurðiað eow sylfe betweonon eow.
 2.20. Litle cild & geonglingas, on cyrcan & æt mæssan
& swa hwær swa hi beon, healdon heora endebyrdnysse, & habban micle
gimene & steore.
 3.0. Be þam þæt man scyle gesceadwisnysse habban on preosta
gegaderuncge/.
 3.1. Miclum is to warnienne þam prauoste & þæs mynstres
ealdre þæt hi na ma broðra into heora geferrædene underfon þonne
þæs mynstres ar acuman mæge, þe læs hi mid ungesceade gesamnion
swa fela swa hig begiman ne magon ne mid gerysnon forð bryngan.
 3.5. Witodlice manege syndon þe for manna ydelon gylpe micele
geferrædene gesamniað, & þonne naðer ne þære sawele þearfe
ne gymað, ne þæs lichaman frofres.
 3.6. Þonne witodlice þa þe þus beoð gegaderode, þonne
hi nabbað æt heora ealdrum þa lichamlican þearfe þe him gebyrede to
hæbbene, þonne forlætað hi heora rihtgesetednysse & þone
godcundan þeowdom & þæs mynstres inwununge & geferrædene,
& farað ut & wyrðað wydscriðole & hygelease, & gimað
untidæta & druncennysse & oðra geflearda, & eal þæt him
list, þæt hig lætað alyfedlic þing.
 3.12. For þi þonne is þam ealdrum miclum to warnienne on
swilcum þingon, þæt hi mid miclum gesceade na ma ne underfon on heora
geferrædene þonne þæs mynstres ar aberan mage; ne eft þæt hig
for heora agenre gytsunge nanne þæra forlætan þe hi to mynstres
þearfe behofiað & þe hi forð magon bringan mid gesceade.
 4.0. Be þam þæt preostas on heora geferrædene ne sculan
naðer ne gyrnan ne habban oferflownessa, ac neodbehofe þing.
 4.1. Haligra fædera cwydas & lara tæcað þæt
preostas ne sculon gytsunge folgian, ne mynstres þing habban butan
geearnungum.
 4.3. Be þam cwæð Sanctus Prosper, þa þe on cyrcan Gode
þeniað, & willað lustlice underfon oððe gyrnan þæra þinga
þe him neod ne byð, hi libbað æfter heora flæsces luste.
 4.5. Hit is unwurðlic þæt seo getreowe & seo geornfulle
estfullnes preosthades manna þurh woroldgestreon forleose þa heofenlican
mærða.
 4.7. Hwæt sceal him þæt genumene þæt he eft mid
geþrafe sceal agildan?
 4.8. For hwi wile he icean his agene synna mid oðres mannes?
 4.9. Þanon þonne is preostum micel neod & þearf þæt
hi on þære næme þære cyrcan æhte forbugon heora agen forwyrd.
 4.11. For þi þonne ne of heora agenum ne of heora mynstres
þingum nabbon hi ne æfter maran to þrafianne þonne heora neod
behofað: þæt is, þæt hi habban æt & drinc & reaf; &
beon on þam gehealdene, þe læs, gif hi mare ofer þæt nymað,
þæt hi gehefygyon & gedrefon þa Godes þearfan, þe man sceal for
Cristes lufon neade fedan.
 4.16. & þæt byð hefitime syn þæt hi mid heora
oferflowynnysse gewanion þæra ælmesmanna þearfe.
 4.18. Þa þonne ðe nabbað agene æhta, ne nabbað on
mynstre gemænnysse, & magon swaþeah on mynstre wel beon nytte,
besceawige seo geferreden þæt hi hæbben fodan & gyrlan of minstres
ælmessan.
 4.21. For þam be swilcum cwæð Sanctus Prosper, þa preostas
þe aðer oððe agen wylla oððe mage ælmes hand hæfenlease
gedyde, þonne hi on ferredene wunion, nyman þær heora lifes neoda, for
þam ne lædþ hi to þam gyfernys, ac neod heora lifes fercunge.
 4.25. Witodlice gif þonne hwilce beon þe for Godes lufon aðor
nellon ne agenra gestreona ne mynstres gyman, ne þa habban, þonne sceolon
þa mynstres ealderas mid ealre geornfulnysse gyman þæt hi habban
þæt him neod sy to heora lifes fercuncge.
 4.29. & gymon þæs þa ealdras þe Sanctus Prosper
cwæð, Se ðe mynstres gestreon hæbbe, do þæt gemæne eallum
hæfenleasum mannum.
 4.31. & hæbbe gymene seocra manna & mid ylde gehefogodra
& þara mæst þe geornlice ymbe mynstres neode wæron þa hwile
þe hi for ylde oððe for unhæle mihton.
 5.0. Be þam þæt on preosta geferrædene ealle gelice onfon
ætes & wætes.
 5.1. Hit is gewuna on manegum preosthiredum þæt mid miclum
ungesceade & ungefade sume þa preostas þe woroldwelan habbað, &
lytle oððe nane nytwyrðnysse doð on mynstre, scolon maran &
creaslicran fodan habban on mynstre þonne þa þe ealne þone godcundan
þeowdom forðdoð, & we þæs nane bysne nabbað ne on boca
gesceadnyssum, ne on haligra fædera hæsum.
 5.6. Witodlice hit is gesceadwislic & rihtlic for Gode &
for worolde þæt on ælcum preosthirede fram þam gingstan oð
þæne yldestan ealle gelice æt & drinc underfon þe þære
geferrædene beon & ænigre note nytte magon on mynstre beon.
 5.10. Þeah on manegum oðrum þincgum þa ealdras sceolon
wyrðuncge ætforan heora underþeoddum habban, on þisum þincgum we
nellað nane twislunge habban nanes hades, ac sy gelic eallum seald æt
& drinc efne ætsamne.
 6.0. Be þam gemete etes & drinces.
 6.1. Swa hwæðer preostas ætan on dæg swa æne swa
tuwa, sylle ma ælcum fram þam gingstan oð þone yldstan, feower punda
gewihte hlafes; & þonne hi etað tuwa on dæg, heora middæges
sufle, twam & twam ane flæscsande, & syððan oðre smeamettas.
 6.4. Gif ma næbbe smeamettas, sylle man twam & twam twa
flæscsande.
 6.5. & to heora æfenþenunge sylle man twam & twam ane
flæscsande oððe oðre smeamettas.
 6.7. On þam tidum þe hi sceolon flæsc forgan, ealswa on
Lengtenne, þonne sylle man to middægþenunge twam & twam an tyl
cyssticce & sumne smeamete; & gif man fisc hæbbe oððe wyrta,
sylle ma him to þriddan sande; & on æfen twam & twam an cyssticce
& sume smeamettas; & gif hit rumre cymð, þancion eadmodlice
þæs æcum Drihtene.
 6.12. Þonne hi etað to anes mæles on dæg, þonne sylle
man twam & twam sumne smeamete & tyl cyssticce, & wyrta oððe
sumes cynnes gesodonne mete to þriddan sande.
 6.15. Gif hit þonne gebyrað on geare þæt naðer ne byð
on þam earde ne æceren ne boc ne oðer mæsten þæt man mæge
heora flæscþenunge forð bringan, wite se bisceop oððe se ðe under
him ealdor is, þæt hi hit þurh Godes fultum asmeagean þæt hi frofer
hæbben & nanne wanan; & eac ymbe heora lenctenlifene smeagian þa
ealderas georne.
 6.20. & gif se eard sy wynes wæstmbære, sylle man
dæghwamlice ælcum breðer fif punda gewihte wines, gif þa unwedru his
ne forwyrnað.
 6.22. Gif þonne se eard full win næbbe, sylle ma ælcum
þreo pund wines & þreo pund ealað, & warnien hi wyð druncen.
 6.24. Þær þonne þær win ne byð, wyte se bisceop
oððe/ se þe under him ealdor byð, þæt hi hæbbon ealswa micel
ealoð, swa hi wines sceoldon, þæt hi on þam frofor habban.
 6.26. & gif hwa on þam winlandum for Godes lufon win wylle
forgan, wite se ealdor þæt he hæbbe ealoð his rihtgemet.
 6.28. Gif þonne for folces synnum gesceote, swa hit oft gescyt,
þæt unwæstmbernys on eard becymð, þæt ma ne mæge þæt
drincgemett bringan forð, ne on wine, ne on beore, ne on mede, ne on ealoð,
þonne smeage se ealdor hit georne on manifealde þing þæt hi drinc
hæbbon.
 6.32. & nane ne murcnion, ac mid þancgunge & mid
glædnysse underfon þæt man him þonne don mage, & geþenceon
þæt Sanctus Iohannes Baptista ne dranc win, ne medu, ne nan wiht þe him
druncennys of come.
 6.36. Þær þær druncen byð, þær byð leahter &
syn.
 6.36. Þæs we geornlice biddað & myngyað þæt ure
preostas syferlice lybbon.
 6.37. & for þam þe we ne magon on þisum dagum gelæran
þæt hi win & beor ne drincon, we huru lærað & biddað
þæt hi druncen forbugon, for þan ealle þa druncengeornan se apostol
Paulus ascyrað of Godes rice, buton hi mid rihtlicere dædbote gecyrran.
 6.41. & hæbbe ma æfre on preosta mynstre wynsume wirtunas
þæt man mage þærof æfre toeacan oðrum þingum sumne smealicne
est findan him betwynan.
 7.0. Be cycenan wucþenum.
 7.1. In preosta geferræddene hyre swa ælc oðrum, þæt
nan ne beo aspelod æt his wucan of kycenan to þenienne, butan hwa for
unhæle oððe for miclum bysgum ne mage; for þan þanon cymð seo
mæste med & lufu.
 7.4. & þam wanhalan finde man fultum þæt he butan
gedrefednysse hit mage don; & ælcum breðer finde man fylst be þam
þe hit þonne ræd sy & ma þurhteon mage be þæs mynstres myhtum
& þære geferræddene.
 7.7. Se ærcediacon & se prauost & se hordore & þa
þe an miclum bysgum beoð, moton beon aspelode fram þære
cycenþenunge; elles ealle þa oðre mid lufe hyrsumien heom betwinan.
 7.10. & þonne se broðor his wucan geþenod hæbbe, wite
he to þam Sæterndæge þæt ealle þa fatu þe him to his þenunge
betæhte wæron, beon clæne gewæscene, & swa clæne betæce
hi þam hordere.
 7.13. & gif þær hwæt beo forloren oððe amirred,
bydde he þæs on þone Sæternesdæg on heora capitole forgifnysse,
& forgilde mid ealswa godum þæt he þurh his gymeleaste amirde.
 8.0. Be þam ærcediacone & þam prauoste.
 8.1. Ðam ærcediacone & þam prauoste gebyrað þæt
hi beon swa snottre swa næddran & swa milde swa culfran, þæt is
þæt hi beon wise on gode & bylewite on yfele; & beon gelærede
on þære godspellican lare & on haligra fædera gesettednyssum,
þæt hi magon læran heora underþeoddan preostas mid godcundre lare.
 8.6. & swa hi sylfe gemedemian wyð heora geferan, þæt na
þæt an þæt hi mid wordum læran, ac eac mid haligum bysnungum þam
bylwitum ætywan þa haligan bebodu.
 8.8. & geþenceon æfre þa fulfremedan bysne þæs
apostoles þar he cwæð, Cid & halsa, & þrea & bide,
þæt is wrixla tidum wið tidum, & frefra onmang egsungum.
 8.11. & þa earfoðlæran & þa þwuran hi sceolon
stearclice læran & þreagian; & þa gehyrsuman & þa mildan
& þa geþyldian hi sceolon halsian þæt hi þe betran beon.
 8.13. & þara gymeleasra & þæra prutra &
þæra modigra gyltas þreage man sona & gerihte, & ne fordilemenge
hi, ac sona swa hi up sprincgen, swa forceorfe ma hi & heora wyrtruman eal
ætsamne.
 8.16. Geþencean þa ealderas hu frecedlice an þære ealdan
æ Heli se sacerd geferde þurh þæt þæt he nolde steoran &
gerihtan his gymeleasan suna.
 8.18. Þa arwurðan & þa andgytfullan þreage ma mid
wordum tuwa oððe þriwa; & þa þwyran & þa heardheortan &
þa modigan & þa ungehyrsuman sona on þam frumdysige swinge ma &
fæstlice þreage, ealswa hit awriten is, Ne byð þam stuntan mid wordum
gestyred.
 8.22. & eft þæt gewrit cyð, Sleah þin cyld myd gyrde,
& ahrede his sawle of deaðe.
 8.24. & swa hwæt swa hig ne magon geendebyrdan mid
gesceadwisnysse æfter rihtere gesetednysse, cyðon hit heora bisceope,
& he þonne þurh Godes wyllan þreage þæt to þreagianne sy,
& rihte þæt to rihtenne sy.
 8.27. Se ærcediacon & se prauost on eallum heora þeawum
& weorcum sceolon beon Gode getriwe & heora bisceope gehyrsume.
 8.29. & ne beon hig modige ne wyðercweðende ne forhicgende,
ac clæne & syfre, geþyldige, welwyllende, & mildheorte, &
lufian þone preosthyred, & asceonian heora leahtras, & ne geþafian
þæt hi wexon, ac sona snoterlice hi asnyðon of; & warnion, þonne
hi oðrum rihtlice bodiað, þæt hi sylfe þwyrlice ne libbon.
 8.33. Gif ma þonne þone ærcediacon oððe þone prauost
agyte þæt hi wyllon modiggan oððe prutian oððe forhicgen þa
rihtan gesetednysse æfter Godes bebode, styre him ma æne oððe tuwa,
& gif hi na geswican, styre him se bysceop æfter heora gyltes
mæðe.
 8.37. Gif hi þonne gyt nellen geswican, do hi man of heora
wurðmynte, & sette oðre to, þe Godes riht & þæs bisceopes
gebod æfter godcundlicum bebodum breman willan.
 9.0. Be þam hordere.
 9.1. Se hordore sceal him God andrædan, & beon syfre &
na druncengeorn, ne ceaslunger, ne weamod, ac gemetfæst, on þeawum wær,
& getrywe, ne modig, ne sleac, ne myrrend, ne idelgeorn, ac healde georne
swa hwæt swa under his gymene to preosta neode betæht beo, þe læs
þa þenas þe under him beoð to broðra neode gesette, þara broðra
god þurh stælðing ætferion, oððe on ænige wisan amyrron.
 9.7. Þa wicneras sceolon beon gecorene of þam getrywestan
mynstres þeowum, & hi man þonne geornlice ty þæt hi gode
bæcystran beon & to ælcum meteþingum clængeorne þe to broðra
behofe belimpe.
 9.10. & ealswa we wyllað þæt þa cocas clængeorne
beon & wel getyde.
 10.0. Be þam geatwearde.
 10.1. Se geatweard mid his gingran gear oððe leng, gif þam
biscope oððe þam ealdre þe under þam biscope is, licað, healde
mynstres gatu & dura.
 10.3. Se broðor þonne sceal beon afandod syfre, geþyldig,
& wis, þe cunne ærende underfon & mid gerade &swarian.
 10.4. Þæs gimen beo þæt he preosta gatu mid healicre
hyrsumnysse & eaðmodnysse alyfedum tidum luce & unluce, þæt man
næbbe infær ne utfær butan leafe.
 10.7. Warnige he eac þæt he þurh geþafunge ne wurðe
þæra fleardera gefera þe him leofre bið þæt hi butan mynstre
worion on ydel þonne hi binnan mynstre on Godes þeowdome wunion.
 10.10. He sceal eac ealle cuman þe to mynstre cumað luflice
underfon & heora cyme & heora ærende þam ealdre cyðan.
 10.12. Æfter æfensange & nihtsange, þonne his gatu
belocenu beon, þonne nime he his cæga & bere þam ealdre, þæt
nan man næbbe infær ne utfær ungedafelicum tidum.
 10.14. Gif þonne se gatwerd beo gemet ungehyrsum oððe prut,
styre man him ealswa oðerum wicnerum.
 11.0. Be þam þæt man geornlice trymme þa claustru þær
þa preostas inne slapað.
 11.1. Sy simle þæra ealdra gymen þæt hi heora
underþeodra mod mid haligra gewrita rædingum syngalice trymmon, þæt
se ungesewena wulf infær ne gemete, hwanon he in to Godes eowde cume &
þær ænig scep of abrede.
 11.4. & amang þam neod is þæt hi þæra preosta
claustru þe him betæhte synt, fæstlice trymmon on ælce healfe,
þæt nan on nane wysan infær ne utfær næbbe buton æt þam
gatum.
 11.7. Syn eac binnan claustre slæpern, beodern, hædernu,
& ealle þa neodhus þe broðru beþurfon þe on anre ferrædene
wuniað.
 11.8. Slapon hi ealle on anum slæperne, butan se bisceop hwam
þurh sum gescead elleshwær lyfe to slapenne.
 11.10. & binnan heora claustrum geond geendebyrde stowa slape
ælc on syndrigum bedde, & þa geongan on gemang þam ealdan for godum
gesceade, þæt þa yldran begyman þa gingran, þæt hi be Godes rihte
don.
 11.13. & binnan þam claustre ne cume næfre wifman, ne
læwede man, buton locahwæne se bisceop oððe se ærcediacon oððe
se prauost for arwurðnysse haton in to mete gan to beoderne; & se
forlæte his wæpen æt þære dura.
 11.17. & gif hit neod beo þæt læwede men for worces
þingan þæder in gangon, swa hi gedon hæbbon, swa beon hi on ofeste
utweard.
 11.19. & gif man preosthades cocas næbbe, & hit neod beo
þæt læwede cocas þæder in gan, swa raðe swa hi geþenod
hæbbon, swa beon hi ofstlice utweard.
 12.0. Be þam hwæt þa preostas sceolan cweþan oððe don
þonne hi of bedde arisað.
 12.1. Nihtlicum tidum þonne preostas of heora bedde to Godes
þeowdome arisað, þonne bletsien hi ærest hi selfe mid Cristes rode
tacene þurh geciginge þære Halgan þrynnysse, & syððan cweðan
þæt fers, <foreign>Domine labia mea aperies et os meum adnuntiabit laudem tuam</foreign>.
 12.5. Þonne syððan þone sealm, <foreign>Deus in adiutorium meum
intende</foreign>, ealne to ende, & <foreign>Gloria Patri</foreign>; & syððan gangon to heora
lichomlican neode, & æfter þam efstan to cyrcan & singan þisne
sealm on wege, <foreign>Ad te, Domine, leuaui animam meam</foreign>.
 12.8. & mid micelre arwurðnysse & wærscipe in gangon,
þæt hi ne gehremmon nanno þæra þe an gebedum byð, ac cneowien him
on gedreogere stowe & ageotan þær heora bena on Drihtnes gesyhðe,
swiðor mid heortan þonne mid muðe, þæt heora stefn sy Gode gehendre
& gehlystre þonne him syluum, & þus cweþon, <foreign>Gratias ago tibi,
omnipotens Pater, qui me dignatus es in hac nocte custodire, deprecor
clementiam tuam, misericors Domine, ut concedas mihi diem uenturum sic peragere
in tuo sancto seruitio cum humilitate et discretione, qualiter tibi complaceat
seruitus nostra</foreign>.
 12.17. & syn ealle gearwe & standon on chore be
endebyrdnysse, þæt swa seo æftemyste stund geendige, þæt hi sona
mid miclere eadmodnysse & wynsumnysse herigeon heora Drihten on his engla
gesihþe.
 12.20. & gif heora ænegum for unhæle hraca of breoste
oððe snyflung of nosa derige, hræce & snyte bæftan him oððe
adun be his sidan, & þæt fortrede, þe læs hit seocmodum broþrum
& cisum wyrðe to wlættan; & wærlice tredon þæt, þe
læs heora reaf wurðon þærof fule, þonne hi on gebedum licgeað.
 12.25. & on cyrcan & on portice on ælcre stowe, swa
hwæt swa ma him fram hræce oððe snyte, fortrede hit mid his fotum.
 13.0. Be þam godcundan þeowdome an niht.
 13.1. Wintertidum, þæt is fram þam monðe Nouembre oð
Eastru, be þam þe hit ma mid gesceade aredian mage, to þære eahtoðan
tide þære nihte man sceal arisan, þæt hi slapon lytle mare þonne
healfe niht, þæt swa þeah heora mete gemilt beo ær hi arison.
 13.4. & æfter þam þe se uhtsang beo gesungen, cweðe
man þæt fers, <foreign>Exultabunt sancti in gloria</foreign>, oððe, <foreign>Exultent iusti in
conspectu dei</foreign>, syððan <foreign>Kyrrieleison & Pater noster</foreign>.
 13.7. & habbon þonne interuallum, þæt is hwil oððe
rum betwyx uhtsange & dægeredsange, butan Sunnanuhtan &
mæsseuhtan, þonne ne þearf nan interuallum beon.
 13.9. & weorcuhtan besceawige se bisceop oððe se ealder
þe under him byð, þæt se interuallum beo swa lang þæt man mage
singan feowertig sealma oððe fiftig, oððe locahu him þonne ræd
þince.
 13.13. & se þe þonne sealmsanges oððe hwilcre
rædinge behofað, smeage þonne georne.
 13.14. & ne gedyrstlæce nan broðor on þam interuallum to
slapenne, butan hwa unhal sy, & se þonne hæbbe leafe; gif hwa elles
do, sy he ascyred fram þæs dæges drince.
 13.16. & ealle georne healdon þa geendebyrdan wæccean oð
dægredsang gesungen beo.
 13.18. & on þam interuallum sy healic swige, ægðer ge on
stefne, ge on dæde, ge on færelde, ge on ælcum swege, þæt
æghwilc mage butan oðres hremminge his synna Gode andyttan mid geomurunge
& siccetunge & tearum, þæt hi æt þam ælmihtigum Gode heora
forgyfnysse & lysse mid gebedum & mid halsingum begyton.
 14.0. Be gefyrnesse haligra wæccena.
 14.1. Gefyrn is þæt haligra wæccena geornfulnys wæs
synderlice god gecoren Godes halgum.
 14.2. Sanctus Isaias be þære wæccan þus cwæð, Of
nihte wacað min gast to þe, God.
 14.3. & Dauid cwæð, Middre nihte ic aras þæt ic wolde
herian þe, Drihten, for þam domon þyre rihtwysnysse.
 14.5. Witodlice on þisne timan nihtes se westenda engel ferde
& Egyptiscere þeode ealle frumcennede acwealde.
 14.6. For þi þonne wacion we, þe læs we beon gemengede
wið þa Egyptiscean frecednysse.
 14.8. Eac þam ylcan timan se Hælend on his godspelle his cyme
toweardne cydde, þa þa he his þeowas wacian lærde, & cwæð
þus, Eadige beoð þa þeowan, þe heora hlaford, þonne he cymð, hi
wæccende fint.
 14.11. Cume he on æfen, he cwæð, cume he to middere nihte,
cume he to hancrede, eadige beoð þa þe he wæccende gemett.
 14.13. For þi þonne beoð ge gearwe, for þon ge nyton
hwilcere tide mannes bearn cymeð.
 14.14. & witodlice na mid wordum anum þæt ure Drihten
wæccean tæhte, ac he hit eac mid his agenre bysne getrimde.
 14.16. Soðlice þæt godspel sægð þæt se Hælend
wære ealle niht þurhwuniende on þam godcundlican gebede.
 14.17. Paulus eac & Silas, þa hi wæron on þam folclican
cwearterne, þa to middere nihte gebædon hi hig silfe to Gode, & Godes
lof hlude sungon, þæt ealle hit gehyrdon þe innan þam cwearterne
gebundene wæron.
 14.21. & sona wearð micel eorðbyfung, & cwacedon þa
grundweallas, & þa dura sylfwylles asprungon, & heora ælces bendas
aslupon.
 14.23. For þi þonne on þam tidum us gebyrað to singanne,
& ura gebeda geornfulnysse to hæbbenne on þam haligum þenungum,
& urne endedæg mid swilcum anbide orsorhlice trymman & bewarian.
 14.26. An cyn gedwyldmanna is þa wenað þæt halige
wæccan syn idele, & hi cwæðað, Niht wæs geworht to reste
ealswa dæg to worce.
 14.28. Þa gedwyldmen man hæt on Grecise Nictates, & we on
ure geþeode slumeras hi magon oððe swefeceras nemnan, & eac hi ma
mæg slaperas hatan.
 15.0. Be dægredsangum.
 15.1. Be dægredsanges gefyrnysse & ealderlicnysse Dauid
cwæð, On dægred ic smeage ymbe þe, Drihten, for þam þu gewurde
min helpend.
 15.3. & eft he cwæð, Mine eagan forehradedon to þe on
mergen þæt ic smeade þine spræca.
 15.4. On þære niwan æ, of þære tide þe ure Drihten
Hælend Crist on Bethleem wæs geboren, seo þenung þære
dægredlican mærðe geond ealne middaneard wearð gemærsod.
 15.7. Soðlice þa se dægredleoma beorhte scymrode, þa
Drihten, ure Hælend of helle aras, witodlice þære sylfan tide is
gelyfed eallum se hopa þæs toweardan ærystes, þonne þa rihtwysan
swylce of slæpes swæfcunge arisað & syððan a on ecnysse
waciað on myrhðe.
 16.0. Be primsangum.
 16.1. Ðonne preostas to cyrcan cumon heora prim to singenne,
þonne hi heora þenunge geendod hæbbon, ær þam fiftigan sealme, don
hi heora andytnysse him betweonan & cweðon, <foreign>Confiteor Domino et tibi,
frater, quod peccaui in cogitatione, in locutione, et in opere; propterea
precor te, ora pro me</foreign>.
 16.5. Amen.
 16.5. <foreign>Misereatur tui omnipotens Deus, indulgeat tibi omnia peccata
tua, liberet te ab omni malo, conseruet te in omni bono, et perducat te in
uitam eternam</foreign>.
 16.8. & þa þonne andswærion, Amen.
 16.8. Eadmodre heortan heora ælc for oðerne gebidde &
þis don.
 16.9. & be þisse bisne cuman dæghwamlice to capitule.
 16.10. & of þisse gesettednysse þe we for heora þearfe
þurh Godes fultum gesetton, ræde ma ælce dæge sumne cwide butan
Sunnandæge & Wodnesdæge & Frigedæge & mæssedagum,
þonne ræde ma beforan him halige trahtas & godspella anwrigenyssa
& þæt þæt getimbrie þa gehyrendan.
 16.14. Þi we gesetton þæt preostas dæghwamlice to
capitule cumon, þæt seo sawul gehyre þær Godes word, & þæt
se bisceop & se ærcediacon & þa ealderas þær to haton
þæt man hatan scyle, & þær rihton þæt to rihtene sy, &
þæt ma þær dihte swa ma don scyle.
 16.18. Æfter þære rædinge nemne ma þæs monðes
dæg & þæs monan ylde & þæra sancta naman þe heora freols
on morgen bið.
 16.20. & æfter þam cwæðe ma þæt fers, <foreign>Pretiosa
est in conspectu Domini mors sanctorum eius</foreign>.
 16.21. & syððan se ealdor þæt gebed þus, <foreign>Ipsi et
omnes sancti Dei intercedant pro nobis peccatoribus ad Dominum, ut mereamur
possidere uitam aeternam</foreign>.
 16.23. Amen.
 16.23. Siððan cweðan þæt fers, <foreign>Deus in adiutorium meum
intende</foreign> þriwa.
 16.25. Se ealdor hit beginne, & þa oðre andswarion, <foreign>Domine
ad adiuuandum me festina</foreign>; & þonne <foreign>Gloria Patri</foreign>; & <foreign>Kyrrieleison;
& Pater noster</foreign>, oð <foreign>Et ne nos inducas in temptationem, sed libera nos a
malo</foreign>.
 16.27. Eft siððAn þæt fers, <foreign>Respice in seruos tuos</foreign>, oð
þæs sealmes ende, & þonne <foreign>Gloria</foreign>.
 16.29. & syððan cweðe se ealdor, <foreign>Oremus</foreign>.
 16.29. <foreign>Dirigere et sanctificare et custodire digneris, Domine
Ihesu Christe, Fili dei uiui, hodie corda et corpora nostra et sensus nostros
in uia et in lege tua et in operibus mandatorum tuorum ad dirigendos pedes
nostros in uiam pacis, ut hic et in perpetuum, te adiuuante, salui esse
mereamur, qui cum Patre et Spiritu Sancto uiuis et regnas Deus per infinita
secula seculorum</foreign>.
 16.35. Amen.
 16.35. Þonne, <foreign>Adiutorium nostrum, In nomine Domini, qui fecit
celum et terram</foreign>.
 16.36. Æfter þan se ðe gilti beo, bidde him forgifnysse,
& æfter þæs gyltes mæðe sy him demed.
 16.38. & þam þe forgifnysse bidde, swa he eadmodra beo,
& his gyltes geþafera, swa micle mildelicor & leohtlicor him ma
deme.
 16.40. Hit is neod þæt ealle ure gimeleasta, þæt is
geþohta & spræce & weorca, on þis anwearda life þurh soðe
andetnysse & eadmodnysse syn demede, þæt hi us æfter deaðe ne
gedon scyldige.
 17.0. Be heora handa weorce dæghwamlice.
 17.1. Ðonne preostas fram capitule arison, gangon, oððe
ætgædere oððe onsundrum, to þam worce þe him beboden beo mid
gesceade, & healdon heora swigan, & singan heora sealmas, oððe
twegen & twegen, oððe an & an, locahu hit þonne gelimplic beo,
& ne sprecon ymbe nan þing buton ymbe heora worc, & þæt
gedreohlice & wærlice .
 17.6. & þonne hi heora worc beginnon, þonne cweðan hi
<foreign>Benedictus es Domine Deus, qui adiuuasti me et consolatus es me, amen</foreign>.
 17.8. <foreign>Misereatur nostri omnipotens Deus, amen</foreign>.
 17.8. & þonne hi ne þurfon gemæne worc weorcean, wirce
ælc sum þing þæs þe his agen neod sy, & geþenceon þæt
ydelnys is þære sawle feond.
 18.0. Be þrym tidum þæs dæges.
 18.1. Vnderntide & middægtide & nontide se witiga
Danihel & þa þry haligan cnihtas mid heora halsingum Drihtene beheton
& gehalgedon.
 18.3. Swylce fram þæs dæges upspringe to halsungtiman
þreo tida syn forð aðenede, þæt hi þære halgan þrynnysse
wurðunge us geipton.
 18.5. To þære undertide se Halga Gast com ofer þa apostolas,
& to middæges Crist þrowode, & to nones his halgan gast asende.
 19.0. Be æfentide.
 19.1. Æfter þissum tidum sona cymð se æfensang se
gefylð ealles þæs dæges þeowdom, & þæs dæges leoht
þonne eac wanoð.
 19.2. Of þære ealdan æ us is geswutelod seo mærsung
þære tide, swa Dauid cydde þa he cwæð, Drihten, si min gebed geriht
up to þinre ansyne ealswa recels, & sy minra handa upahafu þe gecweme
æfenofrung.
 19.6. On þære niwan æ to þære ylcan tide Drihten, ure
Hælend, ongemang his apostola gereorde began þa gerinu his þæs halgan
lichaman & blodes & him sealde.
 19.8. On þam timan on wurðunge & on gemynde swa micelra
gerina us gedafenað þæt we on Godes gesihðe standon & drymon his
lof on his þæm mærlican bigenge.
 20.0. Be nihtsange.
 20.1. Be nihtsanga wurðungum is funden on haligra fædera
bysnum, swa Dauid cwæð, Ne astige ic on bed mines crybbes, ne ic ne sylle
swefcunge minum eagum, ne minum bræwum slæp, ne reste minum þunwoncgum,
ær ic gemete Drihtenes stowe & eardunge Iacobes Godes.
 20.5. We þonne soðlice, gif we wyllað beon Drihtnes stow
& his eardung & his templ, þonne sceolon we, swa miclum swa we
mæst magon, geefenlæcean haligra manna bisna, þæt ne beo on us
gefylled þæt gecweden is, Slepon heora slæp, & nawiht ne fundon
ealle weras welena on heora handum.
 21.0. Be þære swigan æfter nihtsange.
 21.1. Ðonne nihtsang gesungen beo, þonne habbon hi healice
swigan & began digle gebedu mid geminegunge heora sinna, & siððan
þancian Gode his mildheortnisse & heordredene, & þus cweðon,
<foreign>Gratias ago tibi, Domine, sancte Pater omnipotens, eterne Deus, qui me
dignatus es in hac die custodire, per tuam sanctam misericordiam concede mihi
hanc noctem mundo corde et corpore sic pertransire, qualiter, mane surgens,
gratum tibi seruitium exsoluere possim, per Dominum</foreign>.
 21.8. & siððan mid miclum wærscipe gan of cyrcan to
heora slæperne; & þonne hig to heora agnum bedde cumon, & hi sylfe
on heora reste geloged habbon, þonne cwæðan hi þone sealm, <foreign>Deus in
adiutorium meum intende</foreign> ealne to ende mid <foreign>Gloria</foreign>, & siððan cweþon
þæt fers, <foreign>Pone, Domine, custodiam hori meo, et hostium circumstantie
labiis meis</foreign>.
 21.13. Ealswa he bæd on uhtan, þe he aras, þæt Drihten
his weleras to his lofe geoponode, ealswa þonne he restan wylle, bidde his
Drihten his muðes heordræddenne.
 22.0. Be þam þæt preostas heora tidsangas æwfæstlice
began.
 22.1. Gymon preostas miclum weorce þæt hi þas foresædan
tida mid wacolre geornfulnysse healdon, & on þam þone godcundan
þeowdom eadmodlice & estfullice gefyllon.
 22.3. Sona swa hi þæt beacn gehyron, swa efston hi ealle to
cyrcan & forlæton swa hwæt swa hi on handa hæfdon; warnian swa
þeah þæt hit amyrred ne wurðe.
 22.5. & gif hwa swa feor fram cyrcan beo þæt he ne mæge
to ðam gesettan tidsangum cuman, gefylle þar þar he beo mid Godes ege
þone godcundlican þeowdom.
 22.8. & besceawion þa cyrcweardas þæt hi þa tida
gedafenlicum timum hringon.
 22.9. & warnion þa preostas þæt hi mid prytum ne mid
higeleaste ne mid unsidum ne mid ofermedum gan, oððe standon, ne ne sitton
on cyrcan.
 23.0. Be þæs sealmsanges goenrfulnysse.
 23.1. Æghwær we gelyfað Godes andwyrdnysse & his eagan
besceawian gode & yfele; swiðost we swaþeah buton ælcon twy we
gelyfað, þonne we æt þam godcundum þeowdome standað.
 23.3. For þi þonne gemunon we þæt se witiga cwæð,
Hyrað Drihtene mid ege, & gladiað mid hogum.
 23.5. & eft he cwæð, Singað wislice.
 23.6. & eft he cwæð, On engla ansyna ic singe þin lof.
 23.6. For þi þonne besceawian we hu us gedafnie an þære
godcundan gesihðe & on his engla us to gebiddene, & standon swa to
urum gebede, þæt ure mod geþwærie ure stefne.
 23.9. Witodlice gif we ne durron æt godum mannum & æt
ricon nanes þinges gyrnan butan mid eadmodnysse & mid arwurðynsse, hu
micle ma ealra gesceafta Drihten is eadmodlice & syferlice to biddene?
 24.0. Be þam þæt hy na prutlice on cyrcan ne standan.
 24.1. Sona swa hi þæt cyrclice beacen gehyron, swa efston
ealle preostas to cyrcan, & na prutlice oððe higeleaslice, ac mid Godes
ege gangon in, na mid cygclum ne mid criccum ne mid stafum ne cumon hi binnan
chore, buton hwa lef sy, ac arwurðlice standon hi & singon.
 24.5. Sume preostas syn þe ungeteorode ealne dæg adreogað
ymbe woroldþing & geflit.
 24.6. And sona swa hit into cyrcan to þam godcundan þeowdome
cumað, swa beoð hi geteorode þæt hi ne magon hi gebiddan ne to heora
sealmsange gestandan, ac sittað & beoð abysgode þar na ymbe
godcundlice þing, ac ymbe woroldþing, & þæt sceandlic is to
secganne, ymbe fracede & fullice spræca.
 24.11. Hit gedafenað þæt we þisne asceoniendlican
ungewunan grundlinga awirtwalian, ge fram þam þe hine doð, ge fram þam
þe him geefenlæcan wyllað, be ures drihtnes cwide þe he cwæð, Min
hus is gebedhus geciged.
 25.0. Be þam þe sculon farende beon.
 25.1. Swa hwylc preosthades manna swa on færelde beo mid
bisceope oððe mid oðrum men, healdan heora hades gerihto þæs þe hi
be þæs weges geswince mid gesceade magon, & ne forlæton heora
gesettan tida ne an godcundum þenungum ne on oðrum gesceadum.
 26.0. Be þam þe on litlum gyltum agyltað.
 26.1. Swa hwylc preost swa to late cume to tidsange oððe to
beodferse, oððe him his ealdor hwylcne sealmsang oððe mæssunge
bebeode, & he þæt forgyme.
 26.3. Oððe gif he hwæt forlyst oððe tobrycð, & he
sylfwilles ne cume to þam bisceope oððe to þam ealdre þe under him
bið, & his gylt cyðe, þonne hit þurh oðerne man beo cuð,
þæt he silf forhæl, þonne do ma him maran steore; gyf he þonne
sylfwylles hit andette, þonne underhnige he leohte bote æfter his gyltes
mæðe.
 26.8. Seo mæðung is on þam bisceope & on þam ealdre
þe under him bið.
 26.9. Þissum gemete ma sceal betan <foreign>leuem culpam</foreign>, þæt is
leohtne gylt.
 26.10. Sy he on þam dæge þe he betan scyle, ascyred fram
gereorde, & on cyrcan ne beginne he sealm ne antiphon, ne rædinge ne
ræde.
 26.12. & ete ana his mete æfter broðra gereorde, swilce ic
swa cweðe, gif broðra etan to middæges, ete he to nones, gif broðra to
nones, he to æfenes.
 27.0. Be þam heafodgiltum.
 27.1. Swa hwylc preost swa on geferrædene healices gyltes
leahter gefremme, þæt is manslege, forliger, unrihthæmed, oððe
stale, oððe swylcra healicra gylta ænigne, swinge hine ma sona ærest;
& siððan þolige he cwearternes wræcsyð þa hwile þe þam
bisceope oððe þam ealdre þince.
 27.5. & gemune he þone andryslican cwyde þe se apostol
cwæð, Sylle ma þæs gemetes mann on his flæsces forwyrd, þæt
se gast beo hal on þam drihtenlican dæge.
 27.7. & þa hwile þe he on þam cwearterne beo, ne
geþeode him nan of þære geferrædene to ne mid spræce, ne mid
geþoftscipe, ac ana þurhwunige he þara on hreowsunge, swa lange swa þam
ealdre þince.
 27.11. Þonne he ut of þam cwearterne gange, gif þam bisceope
& þam ealdre þince, do he þonne gyt opene dædbote, þæt is
þæt he beo ascyred fram cyrcan & fram broðra gereorde & fram
eallum tidsangum, & cume to cyrcan dura, þær se ealdor bebeode, &
licge þær astreht eallum lichaman ætforan þære dura oð ealle
ofer hine inn beon agangen, & syððan arise & stande up butan cyrcan
dura, & gefylle þar his þeowdom be þam þe he mage.
 27.17. & licge he, stande he æt þære dura, ne sprece he
wið nænne man.
 27.18. Þonne hi eft ut gan, licge he astreht, oð hi ealle ofer
hine ut beon agangen.
 27.19. Þa forhæfednysse hæbbe he swa lange & a þa
wisan þe þam bisceope & þa ealdre þynce, & þam gemete &
þære tide þe him þince þæt hit gedafnie; ne him nan man nane
bletsunge ne sylle oð he gefrefrod beo.
 28.0. Be þære frefrunge þæs þe hreowseð heafodgylt.
 28.1. Endebyrdnys þæs þe deð opene dædbote þæt is:
þu underfoh hine on Wodnesdæg onforan Lencgten, þæt is on <foreign>caput
ieiunii</foreign>, & oferþece hine mid hæran, & gebide for hine, &
beclys hine oð an þunresdæg ær Eastron, þæt is <foreign>Cena Domini</foreign>.
 28.4. & on þone dæg sy he broht to þære halgan cyrcan
greadon; & þonne he þæder geclypod cume to frefrunge ætforan
þam bisceope & þam preosthirede, þonne astrecce he hine eadmodlice
eallum lichaman an eorðan ætforan þam rædinggrade, & bidde him
æt eallum forgifnysse.
 28.8. & se bisceop & se ealdor gebiddon for hine mid eallum
gebroðrum, & gefrefion hine on þone þunresdæg, þæt is on
<foreign>Cena Domini</foreign>.
 29.0. Be andytnyssum.
 29.1. Vs manað þæt halige gewrit & cwyð, Geopena
Drihtne þinne weg, & hiht on hine.
 29.2. Eft hit cwyð, Andyttað Drihtne, for þam geond worolde
is his mildheortnys.
 29.3. Eft hit cwyð, Minne gylt ic dyde þe cuðne, & mine
unrihtwysnysse ne behydde ic.
 29.4. Eac eft cwyð, Ic andytte ongen me Drihtne mine
unrihtwysnysse; & þu forgeafe þa arleasnysse minre synne.
 29.6. & eft, Andyttað eow betweox eowre synna, & hi
beoð gedylogede.
 29.7. & an oðre stowe hit cwyð, Se þe behyt his leahtras,
ne bið he gerihtwysad; se þe hi soðlice andytt, he gehælð his sawle
of deaðe.
 29.9. & Drihten on his godspelle cwæð, Doð dædbote,
soðlice heofena rice genealæcð.
 29.11. Hit is neod, þonne we fela þurh deofles lare doð
ongean Godes wyllan & bebod, þæt we þurh soðe eadmodnysse &
andytnysse betan þæt hreowsiende, ealswa hit gesetton halige fæderas.
 29.13. & syððan þonne ænig yfel geþoht þurh
deofles swæp on ure heortan cume, andyttan we þæt sona urum bisceope
oððe gastlicum ealdre, þæt we moton þurh soðe andytnysse &
dædbote habban heofena rice.
 29.17. Þearle þwyr is se þe singað beforan Godes eagum,
& forsceamað þæt he þæt men andytte.
 30.0. Be þam hu man scyle andytnysse underfon & dædbote
tæcan.
 30.1. Ðis is þæt gescead þære dædbote &
þære andyttnysse þe we don scolon ætforan Gode & his sacerdon,
þæt is ælce geare þriwa, on þam þrim Lencgtenum ælc
arwurðlice getriwe man do his andetnysse his mæssepreoste, & se þe
ofter deð, he bett deð.
 30.5. Munecas sceolon ælcere wucan, & preostas ymbe þreo
wucan don heora andytnysse heora bisceope oððe heora ealdre mid godum
wyllan.
 30.7. Þonne þu wille andetnysse don þinra sinna, þonne do
þu caflice, & ne sceamie þe, for þam þanon cymð forgyfnys, &
butan andetnysse nis nan forgyfnes.
 30.9. Ærest aþene þe eadmodlice to eorðan on Godes
gesihðe to gebede, & bide þa eadigan Marian & þa halgan apostolas
& halige martires & þa eadigan confessores & þa gemærsodan
fæmnan þæt hi gebiddon to Drihtne for þe, þæt se ælmihtiga
God gesylle þe fullne wisdom & gewitt & soð andgytt to andettene
þine sinna.
 30.14. & siððan aris upp bealdlice mid truwan & soðum
geleafan to þam mæssepreoste, & cweðe se mæssepreost to þe,
þu Godes þeowa, gelyfst þu an God Fæder ælmihtigne scippend
heofenes & eorðan?
 30.17. Andswara þu, Ic gelyfe.
 30.17. Þonne cweðe eft se mæssepreost, Gelyfst þu on
Fæder & on Sunu & on Haligne Gast?
 30.19. Andswara þu, Ic gelyfe.
 30.19. Eft se preost, Gelyfst þu þæt þas þri hadas þe
we sædon, Fæder & Sunu & Halig Gast, synd þry hadas & an
God?
 30.21. Andswara þu, Ic gelyfe.
 30.21. Eft se preost, Gelyfst þu þæt þu on þam sylfan
flæsce þe þu nu eart, scealt underfon þæt þu gewyrcst, swa god
swa yfel?
 30.23. Andswara þu, Ic gelyfe.
 30.24. Eft se mæssepreost, Gelyfst þu ærestes & lif
wesan æfter deaðe?
 30.25. Andswara þu, Ic gelyfe.
 30.25. Eft se preost, Wylt þu forgyfan oðrum mannum ealle þa
gyltas þe hi wið þe agylton, þæt God forgife þe þine synna,
ealswa Drihten sylf on his godspelle cwæð, Gif ge forgyfað mannon heora
gyltas, þonne beoð eow forgifene eowre synna?
 30.29. Andswara þu, Ic wylle.
 30.30. & ahsige se mæssepreost siððan geornlice, gif
þa yflan dæda syn mid þe þe asciriað þone man fram Godes rice, swa
se apostol cwæð.
 30.32. Þis synt þa þing: yfel geþanc, yfel spræc &
idel, hatung, anda, tala, wyrging, hospp, fracod spræc, higeleast,
liccetung, twaddung, murcnung, flæsclic grædignys, prutnys, aswundennys,
sleacnys, unwurþung goddra manna, unwurðung maga, sunnandaga unwurþung
&/ freolsdaga, nytennys, gymeleast, ydel wuldor, yrsung gitsung, leas
gecyðnes, slapolnys, ungemetfestnys metta & drinces, reaflac, gifernys,
druncennis, oferfyll, forliger, unrihthæmed, deofolgild, modignys,
forswarung, þæt is mæne aðas, stalu, manslihtas, & swilce
þing.
 30.40. & siððan se scyldiga þas synna geandett hæbbe,
gif he hi forlætan wylle mid geswicednysse, þonne tæce ma him
dædbote; gif he þonne geswican nele, ne tæce man him nane dædbote,
for þam man ne mæg.
 30.43. & gif he wylle hi forlætan, þonne gedo se preost
þæt he hi geandytte, & æt þam ende cweþe, Minra synna is fela
on weorcum & on wordum & on geþancum.
 30.46. & tæce him man siððan swilce dædbote æfter
ealdorlicum gemete, & siððan do ofer hine halige gebeda & bena;
& geþence þæt se lichoma behofað wises leces, & micle ma
seo sawul.
 30.48. Wytodlice hit is to warnienne þæt ma þam þe an
heafodleahtrum beoð befeallene, & þæm þe beoð on leohtlicum
gyltum na gelice deme & scrife, ac be þære adle mæðe sy se
læcecræft funden.
 31.0. Be amansumunge gylta.
 31.1. Gif hwylc preost beo toþunden, oððe ungehyrsum,
oððe modig, oððe druncengeorn, oððe tælende, oððe
unrihthæmere, oððe wiðersprecend, oððe twyspræce, oððe
wiðercoren, oððe geflittgeorn, oððe reafere, oððe þeof,
oððe murcnere, oððe cidere, oððe gebodenes fæstenes
forgægend, oððe Cristes rode tacnes forhogiend, oððe on ænige
wisan beo gemet þwur ongen his bisceopes gebod oððe his ealdres, & he
sylfwylles forgifnysse ne bidde, gestandon his yldran hine æne oððe tuwa
oððe þriwa æfter Godes gebode, & gif he þonne gyt ne geswice,
þreage ma hine openlice beforan eallum broðrum.
 31.10. Gif he þonne gyt ne geswice be þam, þonne amansumige
ma hine.
 31.11. Gif he þonne þwur sy, oððe unandgyttol, oððe
earfoðrihte, þonne þreage ma hine lichamlicre swingle.
 32.0. Be Lencgtenes gehealdsumnysse.
 32.1. Ðeah ælcere tide cristenra manna lif scyle andfeald beon
syfre, swiðost swaþeah æwfæstum modum gedafenað, þæt hi
Lenctendagum forhæfendlicust libbon, & geornfullum þeowdome hy sylfe
Gode geþeodon.
 32.4. For þi þonne we beodað þæt on þam feowertigum
dagum ær Eastron mid alre syfernysse modes & lichaman ure preosthyredas
hi sylfe gehealdon.
 32.6. & an metes þigene & drinces habbon swa micle
forhæfednysse swa him þonne God geunne.
 32.8. & ælce dæge butan Sunnandæge fram Lenctenes
anginne oð Eastron æfter æfensange etan on beoderne, & fram þam
metton & drincum hi forhæbbon hi þe se bisceop & se ealdor þonne
gesetton.
 32.11. & elles nahwer ne an þære ceastre, ne an þam
mynstrum, ne on nanum stowum, ne furðon on heora agenum husum þissum
feowertigum dagum ne gereordigen hi, butan hwa for hwilcere nytwyrðnysse swa
feor beo þæt he þam gedafenlicum tidum to broðra gereorde cuman ne
mage.
 32.15. & on rædinge beon preostas abysgode fram
ærnemergen oð undern eal þis feowertig daga, butan þam Sunnandagum,
& ne cumon hi butan claustres durum, buton hwilc neod beo, & se bisceop
& se ealdor þæt lyfon, þæt hi gefyllon, þæt hi don sceolon.
 32.19. & æfter underntide hæbbon heora capitul, &
æfter þam wyrce on þam þæt him gedafenlic sy, oððe on gebedum
oððe on rædinge oððe on weorce.
 33.0. Be tidum on þam preostas sceolon etan æne oððe
tuwa.
 33.1. Fram Eastron oð Pentecosten tuwa on dæg etan preostas,
& etan flæsc be leafe, butan þa dædbetendan, buton Wodnesdæge
& Frigedæge.
 33.3. Fram Pentecosten oð Sancte Iohannes gebyrdtide, þæs
fulwihteres, ealswa eton tuwa on dæg & forgan flæsc.
 33.4. Fram Sancte Iohannes gebyrdtide oð Sancte Martinus
forðsið ealswa eton tuwa on dæg, & Wodnesdæge & Frigedæge
forgan flæsc.
 33.7. Þonne fram Sancte Martinus mæssan oð midne winter
forgan ealle flæsc, & fæston to nones, & ælce þara daga
eton on beoderne; & on þone timan Wodnesdæge & Frigedæge forgan
flæsc.
 33.10. Gif þonne þam dagum hwilc freolsdæg gescyt, gif se
ealdor lifð, hi moton flæsc etan for untrumnysse.
 34.0. Be haligra freolse.
 34.1. Ðæt eac us lycað þæt we gecyðon þæt we
& ure preostas on þam drihtenlican freolsum & Sancta Marian &
þæra twelf apostola & þæra þe innan scyre gewuna is to
healdenne ælce geare beon geornlice to þære nihte & to þam
dæge on þam godcundan þeowdome abisgode, swa us þonne God mihte
sylle.
 34.5. & se bisceop oððe se ealdor sceal habban þa
preostas ealle on his agenum bolde þas dagas, þæt is Cristes gebyrdtid,
& Twylftan dæg, & Easterdæg, & se forma Sunnandæg ofer
Eastrun, & Drihtnes upstige, & Pentecosten, & þæra Sancta
mæssedagas þe beoð innan scire, & do him þar blisse, gif he on
neaweste beo.
 34.10. Gif he on neaweste ne beo, wite he þæt hi habban innan
heora beoderne þæt fulle, ealswa we beforan writon.
 34.12. & siððan hi of beoderne gan, drincan innan heora
fyrhuse tuwa oððe þriwa, locahu þonne seo gesetnis vel glædnys beo,
huru þæt þær druncen ne rixie.
 34.14. Oðrum freolsdagum don þa ealdras be mynstres gewunan
heora underþeoddan preostum on mete & on drince swa hi betst magon.
 34.16. & warnian onmang þam þa ealdras, þæt hi ne for
dylmengon ne ne for uncyston þa þing þe hi syllan sceolon oððe magon
heora underþeoddum, þe læs hi neadþearfe intinga nyde þæt hi
widdor worien, & hi sylfe on fracodlicum þingum abysgion, &
forlæton heora cyrclicon þenunga, & beginnon butan lare libban, &
heora agenum lustum þeowian.
 34.21. & þonne þa ealdras þe æt Gode sceolon mede
niman, gif hi þa neadþearfan þing rihtlice heora underþeoddan ne dydan,
þurh þa gymeleaste moton beon styrnlice & strange fordemed.
 35.0. Be þam þæt nan ne gedyrstlæce oðerne to beatanne
ne to amansumigenne.
 35.1. Ðy on ælcre preostgesamnunge is ælc þrystnes
forboden, þæt is þæt nan ne durre nanne his broðra amansumian
oððe beatan, þeah hwa þristlice oðerne to þæm gegremie, for
þam ne gedafenað him his teonan to wrecene, ne an worde ne an worce, ac
cume to þam ealdre, & he þonne þa sace endebyrdlice gesibbie.
 35.5. & gif hwa of þisum do þristlice, sy he fram þam
bisceope & fram þam ealdre þe under him is, þread.
 36.0. Be þam þæt on preosthyrede nan ne geþristlæce
oðerne mid wo to wergenne.
 36.1. Ælcum gemete warnie ma þæt nan on preosthirede þurh
nan antimber ne gedyrstlæce oðerne wergean, ne þurh mægsibbe, ne
þurh nane freondrædene, ne þurh geþoftscipe, for þam þurh þæt
þing cymð micel æswicung on geferrædene.
 36.4. Gif þonne hwa þis ofergægð, sy he teartlice þread
fram his ealdre, þæt ealle þa oðre him ondræden.
 37.0. Be þam godan æfeste þe Godes þeowas him betwenan
sceolon habban.
 37.1. Ealswa biter æfest is, þe ascyrað fram Gode &
gelæt to helle, ealswa is god æfest, þe ascyrað fram leahtrum &
gelædt to Gode & to þan ecean life.
 37.3. Þisne æfest sceolon Godes þeowas weallendre lufe
healdan, þæt is þæt heora ælc oðerne betweonan him wurðion,
& heora untrumnyssa ge sawla ge lichomena betweonan him geþyldelice
forberon.
 37.6. & gif hwilce leahtras beon fundene, ofþriccan þa,
& don steore þam þe þa gefremedon, ealswa se apostol cwæð, &
beon swilce þæt swa raðe swa þa leahtras upp aspringon, þæt hi
þa toweorpen, & to þære selran drohtnunge ælcne tihton, for þan
hit is awriten, Ge þe Drihten lufiað, ascuniað yfel.
 37.11. Witodlice se þe lufað unriht, se asceonað his sawle.
 37.12. Soðlice se lufað his sawle wel, se þe hine sylfne
gehylt, & oðre to bisne godre drohtnunge mid wordum & weorcum
tihð.
 38.0. Be seocum preostum.
 38.1. Gif ænig preost gesiclod beo, se bisceop & se ealder
habban his micle gymene, & warnion þæt se seoca forgimed ne beo, ac
swa georne swylce sylfan Criste hyre man him.
 38.3. & beon þam seocan wununga fundene gesceadwislice &
endebyrdlice & wurðlice & þæslice, þær hi beon magon.
 38.5. & si an preost þærto gesett þe Godes ege hæbbe,
þe micle gymene hæbbe ymb þone seocan & ymbe ealle his neoda; &
finde man him fylst, & frofor, locahu se ealdor dihte; & wite he, gif
he wel þenað, he begyt gode mede æt Gode.
 38.9. Wite eac se seoca þæt him man for Godes arwurðnysse
þeowað, & ne gedrefe he mid his oferflowennysse þone þe him
hyrsumað.
 38.11. & nelle we na forbeodan þæt se seoca on ælcne
sæl æt & wæt þicge, þonne hine lyste oððe he mæge,
þonne he gedafenlicum tidum ne mæg.
 39.0. Be preosta gyrlan & heora gescy.
 39.1. Se healfa dæl þæra preosta þe yldran beon nimon
ælce geare niwe cæppan & wyllene reaf niwe; & þa ealdan reaf
þe hi þæs ærran geares namon, agifon hi æfre þonne hi niwe
nimon.
 39.3. & se healfa dæl þære geferrædene þe gingra
bið nime þa ealdan cæppan & þa reaf þe þa yldran þonne
alætað.
 39.5. & witon þa yldran þæt hi na ne behwyrfon þa reaf
þe hi agifan sceolon.
 39.6. & ælc on þam yldran heape nime ælce geare þry
oferslipas, & ælc þæra þe gingran sin nimon twegen.
 39.8. & ælce geare to preosta gescy finde man biccene
heorðan, & feower gemacan sceona finde man ælcum.
 39.10. & nimon heora werreaf to Sancte Martinus mæssan,
& oferslipas to Eastron, & heora gescy on þam monðe Nouembre.
 40.0. Be ælmessena næme.
 40.1. Gif hwa anon mæssepreoste his behat for his andetnysse
behæt, oððe gif hwa hwylcum oðres hades preoste hwilc þing for his
sealmsancge & for his gebedrædene behæt, for hine sylfne oððe for
hwilcne/ his freonda, cucera oððe deadra, nyme þa ælmessan se
mæssepreost oððe se cleric þe him man sylle, & ateo swa he wylle.
 40.6. Gif hwa þonne hwæt eallum preostum to gemænre
ælmessan sylle, hæbbon þæt ealle gemænlice & leanion þæt
mid mæssan & mid sealmsangum mildelice þam þe hit him doð.
 41.0. Be þam gemete þe mæssepreostas ælmessan niman
magan.
 41.1. We taliað þæt hit hefitime sy þæt þa hefian
byrþena micelra synna mæssepreostas ane aberan, for þam eað magon
manege Godes mildheortnysse begytan þonne an, for þan ælc hæfð on
his agenum ingeþance þæt he him sylfum adræde, hu micle ma, gif hwa
mid ælfremedum synnum ofer gemet wile hine sylfne gesyman & gehefgian.
 42.0. Be þære gymene þe preostas sculon habban in þam
folce þe him betæht bið.
 42.1. Miclum is us to warnienne seo frecednys for ure gimeleaste,
swilce ic swa secge, þæt ure folc ne wurðe losod þurh nane
orsorhnysse, butan fulwihte & bisceopunge & predicunge &
andytnysse.
 42.4. For þi þonne we gesettað þæt tuwa on monþe,
þæt is ymbe feowertine niht, man æfre þam folce bodige mid larspelle,
hu hi þurh Godes fultum magon to þam ecean life becuman.
 42.6. & þeah hit man ælce Sunnandæge singallice &
freolsdæge dyde, þæt wære betere.
 42.8. & do ma þa larbodunge be þam þe þæt folc
understandan mage.
 43.0. Be þam hwilcum hwæðer man scyle betæcan þæra
ælmesmanna bilyfne.
 43.1. Godspellicum & apostolicon larum we syn gemingode
þæt we cumliðe beon; & þi we sceolon ætforan oðron þingon
hogian þæt be urum gewyrhtum ure Drihten be us cweðe, Ic wæs cuma
& ge underfengon me.
 43.4. For þi þonne hit gerist þæt þæs mynstres
ealdras gyman haligra fædera bysna, & gegearcion sum hus þæt þa
þearfan inne magon beon gesomnode, & of mynstres þingon swa micel
þærto don þæt hi magon þær þearfe habban, be þam þe
þæs mynstres mihta beon; & butan þam do ma þæra tuna teoðunga
þæder þe to mynstre hyrað.
 43.9. And ælc preost of his wæstmum & of þam cyrclican
ælmessan to þæra þearfena neode þæder lustlice his teoðunga
do.
 43.11. & sette ma þærto getrywne broðor þe þa cuman
& þa wædlan & þa ælþeodigan mid swylcre arwurðnesse
underfo, swylce Crist sylfa þær come, & he him hyra neode be his
mihtum do, & georne þenige.
 43.14. And warnie se broþor þæt he na þæra þearfena
þing to his agenre neode ne do, þe læs he þolie þæt ylce forwyrd
þæt Iudas dyde, þe stæl þæt feoh þæt he Criste healdan
getrywlice sceolde.
 43.17. & warnian þa ealdras þæt hi ne forgyman þæra
ælmesmanna þearfe.
 43.18. & þa preostas, gif hi ne magon an oðerne timan, huru
hi sceolon on Lengtendagum an gedreogum huse ælmesmanna fet þwean, ealswa
se godspellica cwyde cwyð, Gif ic, þe eom eower hlaford & lareow,
þwoh eowre fet, swa micle ma eower ælc sceal oðres fet þwean.
 43.22. For þi þonne hit gedafnað þæt þæra cumena
hus beo an gedreohre stowe, þæt ma eaðe mage to cuman.
 43.24. Gif þonne se broðor þe cumena hus betæht bið,
forgimeleasað þæra ælmesmanna þearfe, & gif he heora þing to
his agenre neode deþ, wrecon þa ealdras hit on him swa micle teartlicor swa
he maran wites is wyrðe þonne oðre gyltende, & don hine of þære
wycan.
 43.28. & be gewyrhton, þa he to his woroldneode dyde
þæra synna alysinge & þæra þearfene fodan & þone goldhord
þe he sceolde on heofenan gelogian.
 44.0. Be þam prauostum.
 44.1. Ðeah ealle þa þe ealdordom habbað on geferrædene
rihtlice magon prauostas beon cigede, swa þeah ure gewuna hylt þæt we
þa synderlice prauost hatað þe under oðrum ealdrum þære
prauostscyre synderlice gymað.
 44.4. Þa þonne þe æfter þam gewunan beoð prauostas
genemde, sceolan cafe & swilce beon gecorene þæt hi afandodes lifes
& drohtnunge beon, & þæt hi þa þing þe him bebodene beoð,
getrywlice & eaðmodlice gefillon.
 44.7. & na þurh þæt þæt hi oðrum beoð
foresette, ne forgymon hig þa preostlican gesetednyssa, ac swa hig swiðor
beon on heora broðra neode abisgode, swa hi geornlicor hyrsumion þam
heofenlican bebodum.
 44.11. Hi sceolon beon nytwyrðe ealre geferrædene &
fremfulle of þære note þe him betæht bið.
 44.12. & þa þing þe hi broðron don sceolon, don hi mid
lufe gedafenlicum tidum butan gewande, þæt hi æt Drihtene þurh hyra
getrywan hrysumnysse godne wurðmynt begytan.
 45.0. Be þam þe wrixl ealdordomes on geferrædene habban
sceolon.
 45.1. Hit gedafnað þæt mynstres ealdras of þære
geferrædene þe him betæht byð, swa godes hlisan broðor geceosan on
þam hi mægen þa byrðena hyra recedomes todælan.
 45.3. & sillon þam eac swylcne wurðmynt, þæt hi heora
gemete ge þa ungehyrsuman æfter preostlicre steore þreagon, ge eac þa
gehyrsuman & þa godan tihton to þam beteran.
 45.6. Ne sint hi to settenne þærto be hades wurðmynte ne be
þære endebyrdnysse þe hig to geferrædene comon, ac æfter heora
lifes geearnunge, & æfter sinderlicum & gastlicum gyfum.
 45.9. & beon hi singallice an geferrædene, &
þurhwacole gimene þæra gebroðra habbon.
 45.10. & ealswa hi on lareowdome forestæppað oðre, swa
don hi eac mid gebisnunge unsceaðþiges lifes þæt, ealswa se apostol
cwæð, hi beon to bysne oðrum, ge an wordlare, ge an drohtnunge, ge an
soðre lufe, ge an geleaffulnysse, ge an clænnysse, ge an eallum godum
weorcum.
 45.14. Gif þonne hi for heora ealdordome aginnon to modgenne,
& forgimeleasian þæra broðra gymenne, & gif him man styre gelome
& hi geswican nellon, þonne aweorpe ma hi of heora note, & sette þa
þærto þe caflice þone wurðmynt gefyllan magon.
 46.0. Be cildra fostre & heordrædene.
 46.1. Geornlice þæs mynstres ealdrum gedafenað to gymenne
þæt þa cild & þa geonglingas þe man fet & lærð on
geferrædene, beon swa fæstlice behealdene mid mynsterlicum larum &
steorum þæt seo plegole geogoð, þe byð hræd to singienne, ne mage
nane stowe aredian þe heo an mage an ænigne gylt befeallan.
 46.5. For þi þonne to heora heordrædene & to gastlicre
lare sceal beon swylc ealdor to gesett, þe beo afandodes lifes broðor, þe
heora gymene healicre geornfulnysse begange, & hi swa stearclice healde,
þæt hig mægen beon an cyrclicum larum gelærede & mid gastlicum
wæpnum gescyrdde, & mægen on cyrcan nytwyrðnyssum arwurðlice
hyrsumian, þæt hig æt sumum cyrre beon wyrðe to þam miclan hadum to
nimene.
 46.12. Soðlice ælc geogoð fram cildhade bið hræd &
forðloton to yfle, gif þær steor ne bið.
 46.13. Swa hwilc swa an preosthirede cild bið oððe
geonglingas, wunion ealle þa an anre fæstre wununge, þæt þa gear
þæs slyporan geogoðhades ne beon adrogene an ydelum gælsan, ac an
circlicum larum; & beon betæhte afandodon ealdre, se beo heora leornunge
lareow & gewita hira lifes drohtnunge.
 46.18. Amang þam hit gedafenað þæt man betæce acunnedon
ealdre þa cildro to healdenne, þeah hi æt oðrum leornian.
 46.20. Gif þonne se broðor þe þeos gimen betæht bið,
heora gimene forgimeleasað, oððe elles hwæt lærð þæs þe ne
gedafnað, oððe wom ænigre dare heom on gebrincð, þreage hine ma
fæstlice & do hine of þære note, & betæce hi oðron
breþer þe him gebysnige lifes unscæðþignysse, & to fremminge
awecce godes worces.
 47.0. Be þam þæt ealle preostas to nihtsange cumon.
 47.1. Ðonne ealle þa dæglican tida þæs æwfestan
þeowdomes be dæglicum tidsangum preostas gefyllede habbon, & ma to
nihtsange cnylle, þonne gan hi eaðmodlice to on þære nihte angynne.
 47.3. & siððan nihtsang geendod beo, ne began hig
siððan heora wiste, ne heora drinc, ne idele spræca, ac forlæton
þæt, & arwurðlice & eaðmodlice gan to hyra slæpyrne.
 47.6. & na ne slapon twegen on anon bedde, ac ælc synderlice
reste.
 47.7. & byrne þær leoht inne ealle niht.
 47.8. & ne do heora nan nan þing ungedafenlices innan heora
slæpyrne; ne nan ne geþristlæce oðerne to wæccanne, ne ne genyde
þæt he unnytte oððe idele word sprece.
 47.10. Se þe þonne þisne cwyde forhogie, sy he synderlice
& teartlice þread fram þam ealdron & lareowum.
 48.0. Be þam sangerum.
 48.1. Hyt is to gymene miclum worce þam sangerum, þæt hi mid
leahtrum ne awlæton hira godcundan gyfe, ac ma hig geglengan mid
eaðmodnysse & mid clænnysse & mid syfernysse & mid haligra
mægna frætwunge, þæt se dream þæs folces mod þe hine
gehyrð, anbryrde to gemynde & to lufe þæra heofenlicra myrhða, na
þæt mid hludnysse þæra worda, ac ma mid wynsumnysse þæra
dreama.
 48.7. Hit gedafnað, swa us halige fæderas tæhton, þæt
þa sangeras beon wynsume an stefne & an cræfte, þæt seo wynsume
swetnys getihte þa mod þe hi gehyrað up to engla dreamum.
 48.9. Þa sangeras þonne þurh þa gife þe him is gegyfen,
ne læton ætforan oðrum hi sylfe þurh modignysse, ac beon eaðmodlice
geferan hyra geferena.
 48.12. And him is to warnienne þonne hig nyðor oððe ufor
þone godcundan sang hebbað, þæt hig be þæra preosta menege &
be þære þenunge mæðe & be þæs timan lenge heora sang
dragon, þæt heora ealra stefen geþwærie.
 48.15. Þone sweg eac þara fif clipiendra stafa slean hi wel
& endebyrdlice.
 48.16. Þa þonne þe þises cræftes cræftican ne synt,
oð þæt hi hit bet geleornion, gerislicere byð þæt hi swigion,
þonne hi willon singan þæt hi ne cunnon, & gemacion þonne þæt
þa oðre beoð ungedryme.
 48.18. Ne sceal ma sealmas an cyrcan ofstlice singan, ne oferhlude,
ne unendebyrdlice, ne ungemetlicum stefnum, ac openlice & beorhte mid
heortan anbryrdnysse, þæt þara singendra mod beo mid þære swetnysse
fedd, & þæra hlystendra earan of þam dreame abryrde &
gegladode.
 48.23. For þam þeah hit an oðrum þenungum gewuna sy
þæt ma hludre stefne bruce, an þam sealmsange ma æfre sceal þa
hludan stefne forbugan.
 48.26. & beon amang þam ealde gebroðro afandodes lifes to
gesette, þe sitton mid þære sceole þonne hi singað, þæt þa
þe leornian sceolon ydele ne beon, ne an unnytton spellon abysgode.
 48.29. Gif þonne þa sangeras modige beon, & gif hi þone
cræft þe hi þurh Godes gife geleornodon oðrum forwyrnan, þreage hi
ma teartlice, þæt hi, gebete & gerihte, þæt pund oðrum dælan
þæt him God befæste rihtlice to dælenne.
 49.0. Be þam þe on cyrcan sceolon rædan & singan.
 49.1. Swilce sceolon beon an cyrcan gesette to rædenne & to
singenne þe na modelice, ac eadmodlice, gefillon þa godcundan heringa,
& mid wynsumnysse þære rædinge & þæs dreames gegladige
þa gelæredan & lære þa ungelæredan; & wilnion hi swiðor
an þære rædinge & an þam sange þæs folces getydnysse þonne
heora ydelan herunge.
 49.6. Ða þonne þe þis gelyfedlice don ne magon, tyn heora
lareowas hi þæt hi gelærede beon, & þæt hi wurðlice þæt
don þæt þa beon gebette & an heora heortan getymbrode þe hit
gehyrað.
 50.1. Be þam gemete þære steore.
 50.1. Ðeah þa forhicgendan þæra preostlicra gesetednyssa
beon healice þæs bisceopes dome to witnienne be þæs gyltes gemete,
swa we bufan ær sædon, swa þeah ma sceal healdan gemet an þære
rihtinge.
 50.4. & ealle þa þing beoð an þæra ealdra dome mid
miclum gesceade to gefadigenne.
 50.5. Soðlice hit is micel neod þæt þa silfan ealdras don
ymbe þa giltendan þam gemete þe gode læcas doð ymbe gewundode,
þæt hi mid miclum gesceade þone læcedom gefadion.
 50.8. & do heora ælcum þæt he agyte þæt þam
þonne gedafenian wille, & miclum weorce þæs gimen þæt be
þæra wunda mæþe beo seo sweðung þære lacnunge, þe læs hig
sumon syllon þæt derige, & eft sumon ætbredon þæt fremian
mihte.
 50.11. Ælcum gemete þonne ne sceal arung beon þære
gyltendan geogoðe, ac swiðor ma sceal heora sidan, þæt hi ne heardian,
mid gierdon gelomlice dencgan.
 50.14. & we ætywað sceortlice hera hu ma oðrum gyltendum
be þære godcundan gesetednysse & be haligra fædera bysne stiran
sceal.
 50.16. Gif hwylc broðor an preosthyrede bið þe þa gesettan
tida forgymeleasað, oððe into cyrcan unæwfæstlice & prutlice
oððe unsydelice gæð, & Godes þeowdom gymeleaslice deð, &
to heora æfencollationem ne cymð, & gif hwa þa hyrsumnysse þe his
lareowas him bebeodað forsæcð & nele be his mihtum gefillan an
rædincge oððe an sange oððe an ænigum cyrclicum larum, oððe
gif hwa to beodferse, na for neode, ac for gymeleaste, to late cymð, oððe
gif hwa butan leafe ut of claustre gæð & þær leng bið þonne
oð gesettan timan, oððe gif hwa gæð ut on stræte, oððe
gæð sittan æt wega gelætan, oððe gif hwa ænig þing
unþæslices oððe ungerislices an worde oððe an weorce innan
slæperne deð, oððe gif ænig geþristlæce butan slæperne to
slæpenne butan he neadneode hæbbe, oððe gif hwa forgymeleasað mid
soðre lufe eadmodlice his broðran to hyrsumienne, oððe gif hwa þa
asceoniendlican wrohte sæwð betwyx gebroðrum, oððe gif hwa angean
þas gesetednyssa oððe oðre swilce rihtgesetednyssa beo toþunden
oððe modig oððe murcniende, styre ma him æfter Godes bebode, na
þæt an æne oððe tuwa oððe þriwa, ac gelome myngie ma hine.
 50.34. & gif he þurh þa myngunga ne geswice, þreage ma
hine & cide him openlice.
 50.35. Gif he þonne gyt wiðligð þissum forbeode ma him
ælce bilyfne butan hlafe & wætere, oð he hit fullice gebete.
 50.37. Gif he þonne gyt be þissum nelle geriht beon, ascyrige
ma hine fram gereorde & fram broðra geferrædene & fram chore an
cyrcan, & nyde ma hine þæt he ansundrum wunige an utlicre stowe,
þæt he þurh þa sceame beo gebet, locahwær se ealdor besceawige
þæt swilce gymelease broðro ascyrede magon beon.
 50.42. Gif þonne þissum steorum he nelle þonne gyt geriht
beon, gif ma for ylde mage, þonne do ma swa Salomon cwæð, Se stunta ne
bið mid wordum gestyred, ac do ma him þæslice swyngla steore be þam
cwyde þe Sanctus Gregorius cwæð, Se þe his ealdres word forhogie,
myngige ma hine mid swinglum, þæt he þurh ege to þam godan gewilnungum
cume, þe þæder þurh meda gelaðod næs.
 50.48. Gif he þonne swilc beo þæt man for ylde oððe for
hades arwurðnysse swingan ne mage, þreage ma hine mid openre ceaste &
mid singalum fæstene geswincnyssum & mid þam tale þære
broðorlican ascyrunge, þæt he þurh þæt beo gebet, oð he fulle
dædbote gedon hæbbe.
 50.52. Gif þonne ægðer ge se þe man swang, ge se þe man
for ylde oððe for sumre wandunge swingan ne mæg, begen beon ungerihte,
sy binnan heora claustre, swa binnan manegra preosta bið, sum stow funden
þe hig man inne beluce swa lange swa þæs gyltes mæð beo, eallswa se
apostol cwæð, Betæcað sceoccan þus gerade men to heora flæsces
lyre, þæt se gast sy hal on Drihtnes dæg.
 50.57. Gif hi þonne gyt swa halwendum myngungum & þreaungum
nellon abugan, þonne gebidde eall seo geferræden gemænlice for hi,
þæt Drihten hi gehæle & gecirre.
 50.61. Gif hig þonne gyt eallunga ungerihte & ungecyrrede
beon, þe læs heora gylta attru to manige þurhsmugon, hit is neod
þæt hi ma ascirie of þære geferrædene eallswa coðige sceap,
& læde hi ma to þæs bisceopes ansyne, þæt he be þam anwealde
þe he ofer preostas hæfð, him deme.
 50.65. Gif hwilc broðor an preosthirede heafodgylt gefremme, ne
beo him nan first læten, þæt he oðer oððe sylfwylles dædbote
do, oððe, gif he wyðcwyð, læde ma hine beforan þam biscope,
þæt he þær beo witnod mid openre dædbote.
 50.68. Ðam mynstres ealdrum gedafnað þæt hi gemunon
þæt an halgum gewritum cyrce, þæt is cristenra manna gesamnung, is
culfre haten, seo na mid clawum ne mid fotum spyrnð ne ne clyfrað, ac
leohtlice mid feþerum slihð.
 50.72. Þanon þonne him is miclum worce to gymenne, swa hit
beforan sægð, þæt be þæra gylta & be þæra hada & be
þæra ylda mæðe seo steor beo funden, þæt naðer ne se gylt for
slæwðe ne rixie, ne eac þæt seo þreaung þa mildheortnisse
oferswiðe, swa Sanctus Maximus cwæð, Ne sceal swa liðe mildnes beon
þæt ne forhæbbe þa syngunge, ne eft swa strec reðnis þæt of
his slyde ne cyrre þone gyltendan.
 50.78. & eac swilce þam ealdrum is to warnienne þæt hi
for nanum æfeste þæra gyltendra gymeleaste ne þreagon, ac don swa
Sanctus Agustinus cwæð, beon leahtra anspecan & manna midspecan.
 50.81. Asceonian þa leahtras & lufian þa men.
 50.82. Hation þæt þurh deofles putunge wæs an belæd,
& lufian þæt þurh Godes godnysse gesceapon wæs.
 50.83. Healdon an handa stæf & gyrde: stæf þæt hi
mægen oðra manna untrumnyssa gastlice andwreðian, & gyrde þæt
hig mægen mid rihtum æfste þæra gyltendra leahtras þreagan.
 50.86. Þam gyltigum broðrum þe beoð amansumede, nateshwon
ne sceolon þa oðre broðro to swiðe olæccan, ne hig mid twæddingum
beswican, oððe mid lyffetuncge heora gyltas werian, ac ma helpan him
þæt hig mid rihte dome stearclice beon gerihte.
 51.0. Be þam þæt preostas munuca culan ne werion.
 51.1. Ænne tallicne gewunan we arededon hwilon weaxan betweox
preostum, þæt hi angean þa cyrclican gesetednysse scryddon hi mid þam
culon þe munucas ane werian sceoldon, þonne hi ne sceoldon þone gyrlan
him to teon, þa hwile þe hi þurh þa drohtnunge þwuredon.
 51.5. For þam eallswa hit is ungerisenlic þæt preostas
camplice wæpen werion ealswa læwede men, swa hit is eac unarwurðlic
& bysmerlic þæt hig oðres hades reaf werian.
 51.7. Wytodlice þi wæs ælces hades reaf synderlice toscyred
innan Godes cyrcan, þæt swa raðe swa man þæt reaf gesawe, þæt
ma openlice wiste on hwilcum hade heora ælc his Drihtne campode.
 51.10. Soðlice an Godes æ is were forboden wifes gyrla, &
wife þæs weres, þæt heora ægðer geryslice mid his agenum reafe
gancge.
 51.12. Eallswa þam were is bysmor þæt he wifes reaf werige,
& þam wife þæt heo weres reaf werige, swa eac þam preoste is
ungedafenlic þæt he munucreaf werige, butan he mid þam reafe þa
drohtnuncge wylle underfon.
 51.16. & for þam þe we þyses gewunan nænne ealdordom
nabbað afandod, ac we witon þæt ælc þæra þe riht can, hine
asceonað & awyrpð, þi hit gedafnað þæt he heononforð ne
gewurðe, ac beo æfre forboden.
 52.0. Be þære gesceadwisnysse on gyrelan þæs
preostreafes.
 52.1. Openon geswutelincgum haligra gewrita us is geypped þæt
we mid heortan creasnysse sceolon God secan swiðor þonne mid reafes
pryton.
 52.3. For þi þonne warnion preostas þæt hi þurh
ungemetlice reafes creasnysse ne geunwurþion heora hades arwurðnysse.
 52.5. Sanctus Hieronimus cwyð, Sume preostas syn þe eallinga
gymað þæt heora reaf swete stince, & þæt heora fell swa side
hangion þæt se fot ne ætywe, & þæt heora loccas dæl mid
tyrninge cyrpsion, & heora fingras hringum scinon, & mid forewerdum tan
stæppað þæt on þam fuhtan wege ne beon heora fet besprengde.
 52.10. Þonne þu swilce geseo, þonne wite þu þæt hi
beoð wogeras swiðor þonne preostas.
 52.11. Ðonne sagað Sanctus Gregorius, Ne wene nan man þæt
an reafes oferflowennysse & creasnysse synn ne beo; for þam gif
þæran syn nære, nateshwon ure Drihten Iohannem herian wolde be his
reafes stearcnysse.
 52.14. & gif reafes pryto synn nære, nateshwon Sanctus
Petrus an his ærendgewyrte wifum ne styrde reafa wlences, þa he þus
cwæð, Ne gescryde ge eow mid deorwurðum reafe.
 52.17. For þig gerist preostum þæt hig hyron þære
halgan ealdorlicnysse, & æwfæstlice ætywen eaðmodnysse an
heortan & an mode & an dæde & an gegyrlan & an færelde
& an rihtwisnysse, & þæt hig gyrnon swiðor to scinenne an
haligre drohtnunge & an æðelum þeawum þonne an reafes
frætwunge.
 52.22. Witodlice hit gedafenað þæt heora reafes gyrla swilc
beo þæt he þolige ælces ydeles; & ne geþristlæce synderlice
heora nan selcuðes nan þing to werienne, buton þæt ealle gemænlice
werion.
 52.25. Preosta werreaf & hyra gescy & heora bedclaðas
sceolon beon swa gedafenlice & swa medme, þæt hi ne beon to
deorwyrðe ne eft to wace.
 52.27. Ealswa ma weg sceal healdan betwix fyre & wætere,
þæt se man ne forbyrne ne ne adrince, swa eac betwyx þam þrymme
þære modignysse & þære swelgende þære aswundennysse we
sceolon ure lifes weg wislice scyftan.
 53.0. Be þam þæt þa ealdras sceolon twifealdne fodan hyra
underþeoddum don.
 53.1. Gleawlice is þam ealdrum to hicgenne þæt hi to godes
lifes bysne getihton þa þe hi ofer syn, ægðer ge mid wordum, ge mid
bysnon.
 53.3. & him is trumre heortan to healdenne þæt hig gemunon
þæt hig ne synt na heora agene, ac synt heora Drihtnes ewde, ealswa se
Hælend to Sancte Petre cwæð, Gif þu lufige me, þonne healt þu
mine scep.
 53.6. Mine, cwæð se Hælend, næs þine.
 53.6. & þis we for þi secgað, þe for wel manege synt
þe Cristes scep, na for Cristes lufe, ac for heora woroldwuldre & for
hlafordþrimme & for gestreona þingum healdað.
 53.9. Soðlice þa hyrdas sceolon þa eorðlican helpas him
georne don, & freflice sceal him ætywan rihte drohtnunge ge mid godum
bysnum, ge eac mid wordpredicungum.
 53.12. For þi þonne hicge æghwilc ealdor þæt he Cristes
hirede gastlice bilyfne & flæsclice fægre þenige, þæt he mage
gewurðan se godspellica þen þe be him þus God cwyð, Getrywe &
snoter wæs se þen þe Drihten ofer his hired gesette, þæt him to
tide heora mete dælde.
 53.16. Witodlice ealswa ma sceal þam underþeoddon þæs
lichoman neadþearfa don, swa hi eac eallum mihtum hicgan þæt hig þa
ylcan endebyrdnysse æwfæstlice healdon, & rihtlicne weorðscipe don
heora ealdrum & heora lareowum, & gefyllon þæne godcundan
þeowdom an þam preostlican tidum.
 53.20. And ne beon hi ydelgeorne ne idelspræce ne tælende, ne
eac oðra leahtra ymbspænninga ne began, ac ma geæmtigion hi silfe to
gebedum & to rædingum, & to mynstres neode & eac to heora
agenum, & to drihtlicum larum & to mænigfealdum larcræftum, swa
on þa wisan þæt nan an geferrædene ne beo ydel ne unnytt, þe
þurfe mynstres gestreona butan earnunga brucan, ac cunne ælc sumes cynnes
note.
 53.27. Ealling anrædlice hogion þa ealdras þæt hig þone
twyfealdan fodan don heora underþeoddan sceapum, be þam þe hig willon
heora sawla gescead heora Drihtne agyfan.
 54.0. Be þam þæt preostas geþoftscipe næbbe wið
fremde wif.
 54.1. Witodlice þa forman costnunga preosthades mannon cumað of
wifa gelomlicre tosocne, & þanon weorðað preostas talfulle.
 54.2. Þu þe scealt þinon Drihtne hiwcuðlice æt his
weofode þenian, hwæt gebyrað þe mid wifum?
 54.4. Þe willað ealle ut a felda & ealle æcerceorlas
& ealle wineardwealas dæghwamlice tælan, gif þu angean þines
hades behat wilt wunian mid wifum.
 54.6. Næron na an þæra apostola werede wifmen.
 54.7. Ne geþafa þu þæt fæmnon mid þe wunion, gif hi
þe fremde beon.
 54.8. Ne mæg ealre heortan mid Drihtne wunian se ðe byð
wifmannum geferlæht mid gelomlicre neosuncge.
 54.10. Sona fyr bið atend swa þæt ceaf cymð neah.
 54.10. Gif þe wifman genealæhð, þin mod bið gewemmed.
 54.11. Gif wif wunað mid werum, þær bið wen deofles
crammingpochan.
 54.12. Hit is deofles geat & unrihtwisnysse weg &
þrowendes slite & dergendlic cynren.
 54.13. Ne gæð nan cempa mid his wife to campe.
 54.14. For þig ic beode & eft beode þæt preosta wununge
wifes fet, oððe seldon, oððe næfre, ne tredon.
 54.16. Wer & wif, siððan hig to Drihtne of heora syngunge
gecyrron þe hi him betwyx drugon, ne don hi heora dædbote næfre on anum
tune, ne ne sendon him gretinge ne sanda betwynan, ne synderlice hig ne geseon
ne ne gesprecon, butan hit ungewealdes gelimpe, ne furðon hig, swa eald
folccwide cwyð, of anum wylle hig ne drincon.
 54.21. Ne heora hiwon betwunon ne yrnon, ne lac ne samodspræc ne
beo him gemæne, swa we bufan sædon, ne heora naðres gemynd an oðres
heortan gereste, ac sona æt Gode swa hit cume, forgyfnysse bidde.
 54.24. Preostas sceolon gemunan þæt hig ne synt na haligran
þonne Dauid, ne wisran þonne Salomon, & hi sceolon gemunan þæt
neorxnawoncges bigencga, Adam, wearð of his gecyndan are þurh Euan his wif
ut adræfed.
 55.0. Be þam preostum þe ne wuniað on heora behate.
 55.1. We gesetton þæt þa þe æne beoð to preosthade
gedon, oððe munuchad geceosað, þæt hig na siððan to campdome, ne
te nanon woroldricetere ne geþristlæcen to becumenne.
 55.3. Þa þonne þe þis forgægað, & dædbote ne
doð, þæt hig eft gecirron to þam þe hig æt fruman wið God
fæstnedon, amansumige ma hi.
 56.0. Be þam hu eaðmod man sceal beon for Godes lufe.
 56.1. Menigio & þenunga & gemot & gebeorscipas &
manna gretinga synt to fleonne swylce sume lustes racentan.
 56.2. Ac sy eaðelic æfenmete, hlaf mid wyrtum & mid
ofæte, & amang þam gif ma fisc hæbbe, healde þæt for healicne
est.
 56.4. Se þe mid Criste wilnað to rixigenne, ne recð he na
swiðe hwæþer he of deorwyrðum mettum & drincum þæt meox his
argancges & his micgan gesamnige.
 56.6. Seo gelære wamb þæs slæpendan & þa geloman
wæccan þæt flæsc geswencað.
 56.8. & gebigedon lichaman ma sceal þæt mod up to Drihtne
aræran.
 56.9. Æfre sceal on handa beon halig rædincg, & an muðe
halig gebed gelome.
 56.10. & of agenre handa ma sceal ælmesmannum frofor
dælan.
 56.11. Eadmodnysse reafa nys mid toþundenum mode woroldþinga to
wilnigenne.
 56.12. & swiðost him is to forbugenne woroldriccra
geferscipe.
 56.13. Æfre ma sceal sum þing wyrcan, þæt deofol gemete
þone man mid worce abysgodne.
 56.14. Earan & muð ma sceal fram idelum spræcon forhabban,
& an cyrcan mid ege & mid arwurðnysse standan, & æfre
þærinne oððe hine ma gebidde, oððe ma ræde, oððe ma singe,
oððe hlyste.
 56.17. & of mannes gerihtgeswyncon sylle ma Gode rihte
ælmessan.
 56.18. Selre is þæt ma næbbe hwæt ma sylle, þonne ma
tallice abedecige þæt ma sylle.
 56.19. Preost þe bið cypa & of þam arist of wædlan to
rican men, & of unwurðum men to wurðfullum, se bið to forfleonne
swilce uncoðu oððe cwyld.
 57.0. Be þam weamodan lareowum.
 57.1. Weamode lareowas þurh hetolnysse heora reðscipes
gehwyrfað þære lare gemet to ungefoge þære wælhreownysse, &
þanon hi heora underþeoddan mihton gebetan, þanon hi wundiað hi.
 57.3. For þi se weamoda lareow wricð þa gyltas butan gemete,
for þam his heorte bið tobroden ymbe woroldcara, & ne bið gesamnod an
lufe þære anlican godcundnysse.
 58.0. Be lare & bysnungum þæra lareowa.
 58.1. Se cyrclica lareow sceal scinan ægðer ge mid lare ge mid
liues drohtnunge.
 58.2. Seo lar butan lifes drohtnunge gedeð þone man prutne,
& þæs lifes drohtnung butan lare unnyttne.
 58.3. Þæs lareowes bodung sceal beon getrymmed mid godum
worcum, þæt þæt he mid wordum tæce, þæt he þæt mid
worcum getrymme.
 58.5. Seo lar is soð, þe þæs godan lifes bysen folgað.
 58.6. Soðlice nis nan þing fracodlicre þonne þæt se man
forgyme þæt he mid godum weorcum ne gefremme, þæt he mid wordum
bodað.
 58.8. Þonne soðlice seo bodung bið nytwyrðlice forðbroht,
þonne heo bið caflice fram þam bodigendan gefylled.
 58.10. Æghwilc lareow sceal hicgan þæt he bega god weorc
& gode bodunge.
 58.11. Witodlice naðer butan oðrum ne mæg þone man
fulfremedne bringan.
 58.12. Ac lære se lareow ærest mid godum weorcum, &
siððan mid godum larum.
 58.13. & an þære mæran lare sceal beon ægþer ge
haligra fædra anlicung & efenlæcing & gehealden eadmodnysse for
Gode.
 59.0. Be swigan.
 59.1. Ælcere tide an cyrcan ægðer ge folc ge preostas
sceolon healice swigan healdan butan þam Godes dreame þe to his naman
heringe belimpð.
 59.3. Uton agytan hwæt se wityga cwæð, Ic cwæð
þæt ic wolde mine wegas gehealdan, þæt ic nolde an minre tungan
agyltan, & eft, Ic gesette minon muðe heordrædene, ic adumbode &
ic wæs geeadmet, & ic swigode fram godum spræcum.
 59.6. Her ætywð se witiga, gif ma fram godum spræcum for
swigean arwyrðnysse hwilon sceal swigan, hu micle ma fram yfelum wordum for
synna witnunge ma sceal ablynnan?
 59.9. Þanon cwyð þæt halige gewrit, Se ðe gedeð
þæt ma innan cyrcan hæfð gehlyd, he sceal strang gescead for hine
sylfne & for oðre agyldan an domes dæge.
 59.11. Þeah be godum & haligum spræcum for swigean
þingon sy seldon spræc an cyrcan alyfed, for þam þe hit is awriten, On
mænigfealdre spræce ne bið synne nan wana.
 59.14. & hit eft cwyð, Deað & lif synt an tungan
gewealde.
 59.15. Soðlice for þi gedafnað þam lareowe to sprecenne
& to lærenne, & þam leornere to swigienne & to hlystenne.
 59.17. Se þe þas swigan an cyrcan ne gehealde, ac abrece,
hreowsige hit to þam dæge & bete an hlafe & an wætere.
 59.18. & gif he hit eft abrece, fæste þry dagas an hlafe
& an wætere.
 59.19. & gif þriddan siðe abrece, fæste syfon niht an
hlafe & an wætere.
 59.21. And gif þonne gyt lencg geþristlæce hit to abrecenne,
do him ma swinglan steore, þæt oðre him þanon adrædon.
 60.0. Be þam þæt preostas sceolan forbugan & asceonian
druncen.
 60.1. Drihten on his godspelle cwyð, Begymað þæt eowre
heortan ne wurðon gehefgode mid oferfylle.
 60.2. & se apostol cwyð, Nelle ge eow oferdrincan on wine, on
þam is gælsa.
 60.3. Salomon cwæð, Gælslic þing is win, & druncennys
is hlides full; swa hwylc swa on þam gelustfullað, ne wyrð he wis.
 60.5. Ne bið nan þing dyrnes þær druncen rixað.
 60.6. & an oðre stowe hit cwyð, Druncen wyrhta ne wyrð he
na welig.
 60.7. Win & druncene wif gedoð hwilon þæt witon
maffiað.
 60.8. & eft hit cwyð, Ne gelaða þu to þire gesamnunge
þa þe lufiað þæt hi hi sylfe an wine oferdrincon.
 60.9. Druncene mæssepreostas & se apostol genyðrað,
& seo ealde æ forbytt, þa þe to Godes weofode þeowiað, ne
drincon hi win to druncennysse ne siceran.
 60.12. Sicera an Ebreiscere spræce is ælces cinnes drinc
genemned þe man of druncnian mæg.
 60.13. Swa hwæt swa drence & þæt modes trumnysse
awende, fleoh þæt ealswa win.
 60.14. Þu þe wilt god wesan, & wilt soð ancnawan, swa swa
deaðes geferan, swa forfleoh þu þæt numele win.
 60.16. Nan fefor nis mannon mara, þonne se winlica wæta, of
þam deafiað þa earan & wleaffað seo tunge.
 60.17. Saga, þu druncena, saga me, lifast þu, þe þu eart
mid deaðe gehefgod?
 60.19. Efne nu þu blac list & þe modleas rest, ne gefelst
þu god ne yfel, ne heard ne hnesce.
 60.20. Warniað eow, broðru, on eallum þingum wið druncen,
for þam hit is micel modes toworpennys.
 60.21. Witodlice ealswa fyr eaðelice atent acuma & lytle
strewu, swa druncennys gewemð þa sawlæ & bewyrpð hi an micle
synne.
 60.23. Drihten þurh þone witigan cwæð, Wa þam þe an
morgen arisað druncen to beganne, & win to drincenne oð æfen.
 60.25. & an oðre stowe hit cwyð, Wa þam þe beoð
strange win to drincenne, & cafe weras druncen to mengenne.
 60.27. Sanctus Basilius cwæð, Witodlice manege men þurh win
getugon him to micle unhæle heora lichoman, & næfre siððan þa
ærran strengðe ne begeaton.
 60.29. Se druncena wenð þæt he sum þing godes do, þonne
he bið an hryre besceofen.
 60.30. Leofe broðro, ne oferdrencað eow mid wine, & ne
adylgiað eowre naman of heofenan þurh ungemetlicne drinc.
 60.32. Manege synt, þæt gyt wyrse is, þæt na þæt an
hi sylfe fordrencað, ac eac oðre halsiað þæt hi mare drincon þonne
him framige.
 60.34. Eala þu ungesæliga þe þis dest, nis þe genoh
þæt þu sylf losast, þeah þu uppan þæt oþre ne forspylle.
 60.35. Ne genihtsumað þe þæt þu sylf an þæt druncen
beyrnst, þeah þu þonne gyt oðre mid þe ne teo.
 60.37. Ne genihtsumað þam earman druncenan þæt he an his
druncene hine sylfne besence, butan he eac gehicge þæt he oðre mid him
bewealce.
 60.39. Ne do ge, broðro, ne do ge þis yfel.
 60.40. Gehyrað hu se apostol cwyð, þa druncengeornan ne
gebidað hi heofona rice.
 60.41. Se druncena ne gecnæwð naðer ne fæder ne modor, ne
freond ne feond, ne he gescead ne can betwyx gode & yfele, ne he fyr ne
adrædeð ne swurdes ogan.
 60.43. Swa beoð þa swicolan broðro & þa ehteras þe
forhogiað Godes cyrcan, ne hi ne toscyriað god ne yfel, ne hi ne
adrædað þæt swurd þises anweardan lifes ne þæt towerde
hellefyr.
 60.46. Þonne se man druncen byð, ne mæg he gerisenlice
begyman naðer ne his geþances ne his lyma færeldes.
 61.0. Be preostum.
 61.1. Witodlice ealle þa þe an þam cyrclican hadum gehadode
beoð, ealle þa gemænlice an Crecisc clericos, & an Englisc preostas
hatton.
 61.3. Ure lareowas secgað þæt ma þi ærest on Crecisc
clericos & an Englisc preostas hete, for þam þe Mathias be gehlote
wæs gecoren.
 61.5. Se wæs ærest þurh þa apostolas gehadod, swa we
gerædd habbað.
 61.6. & ealle þa þe an þam tidum wæron to cyrcan
ealdrum gehadode, ealle hi wæron be gehlote gecorene.
 61.7. Cleros an Crecisc getacnað hlyt an Englisc, þanon eac
yrfeweardnys an Crecisc cleronomia hatte, & se yrfeweard hatte cleronomus.
 61.9. For þi þonne hi preostas an Crecisc clericos hatað,
þæt is an Englisc hlyteras, for þan hig synt getalode & genemde to
Drihtnes gehlote, oððe þæt heora Drihten sy heora gehlot, ealswa hit
gewriten is be Drihtne sprecendum, Ic eom, cwyð Drihten, heora yrfewerdnys.
 61.13. For þi gerist þæt þa þe God habbað to
yrfewerdnysse, þæt hig hogion þæt hi Gode þeowian butan
woroldhremminge, & habban þurh eadmodnysse þearfan gast, þæt hi
rihtlice magon cweðan mid þam sealmsceope, Drihten is dæl minre
yrfwerdnysse.
 62.0. Be preosta regule.
 62.1. Warnion preostas be haligra fædra bysne þæt þa
þonne hi fram woruldlicum life beoð ascyrede, þæt hi eac hi sylfe
þonne fram woroldlustum forhæbbon, ne ne beon betwyx woroldsceawungum
& glengon; forfleon hi opene gebeorscipas, & lufion syndrie &
clænlice & syfre.
 62.5. Ne higion hi on feohgafole ne an fracodlicra gestreona bysga,
ne nanes fracodes gecneornysse ne gewilnion hi.
 62.7. Þa lufe feohgestreona forfleon hi swilce antimber ealra
leahtra.
 62.8. Aworpan hi woroldþenuncga & mancguncga; & ne
gestigon hi nanes hades wurðmynt þurh gyfernysse.
 62.9. & for godnyssum Godes læcecræftes ne anfon hi
eaðlices leanes.
 62.10. Warnian hi wið fals & lease aðas, & forfleon
hatunge & æfst & tælinge & andan.
 62.12. Ne ne gan hi goretyndum eagum, ne mid ungemidludre tungan,
oððe maffigendre ne prutlicre stæppincge, ac æteowien clænlice
sydefulnysse modes mid heora bilwittan gyrlan & færelde.
 62.14. & ascunion hi worda fracodnysse ealswa wel swa weorca.
 62.15. & forfleon gelomlice neosunga wydewena & mægdena,
& nateshwon ne gyrnon fremdra wifa geþoftscipes.
 62.17. Gehicgon hig eac þæt hig gehealdon syngalre heordnysse
heora clænnysse ungewemmedum lichaman, oððe witodlice beon geferlæhte
þære gefæstnuncge anes gesynscypes, butan þam canonican þe on
cyrelife sittað.
 62.20. & æteowion heora ealdrum rihtlice hyrsumnysse, &
ne ahebbon up hig sylfe mid nanon gylpe.
 62.22. & syngalre geornfulnysse þæs huru gymon þæt hi
beon abysgode an lare & an rædingum & an sealmum & an lofsangum
& an Godes heringum.
 62.24. & swylce hig sceolon beon þæt gecneordlæcon
þæt hi hi sylfe an Godes bigencge geþeowien, þæt þonne hi
æfter wisdomes gewitte deorfað, þæt hi eac þam folce magon wisdomes
gife gelæstan.
 63.0. Be preosta cynrene.
 63.1. Twa cynrynu preosta synt: an is mynsterlicra, þe under
bisceopes gymene wuniað; oðer is acephalorum, þæt is heafodleas; nyton
hwæm hi folgiað.
 63.3. Þas ne beoð naðer ne an woroldþenuncgum mid
læwedum mannum, ne mid preostum an þære godcundan æwfæstnysse, ac
abroðene & fleardigende hi folgiað fracedum life & widscryðlum.
 63.6. Hi ne andrædað him nanne man, ac gefyllað heora lust
be his leafe & þam fylgað ealswa gewitlease nytenu for freodome heora
gewilnuncge, & habbað æwfæstnysse beacen & na þa þenunge.
 63.9. Hi sind gelice ypocentauris, þa ne synt naðer ne hors ne
men, ac synt gemenged, swa se bisceop cwæð, ægðer ge cynren ge tudor
is twybleoh.
 63.11. Þæra sceanda & þæra swæma mænigeo wæs
æfre ure westdæl afylled.
 64.0. Be mæssepreostum þe syngiað.
 64.1. Mæssepreost oððe diacon þe an forligere oððe an
manaðe oððe an stale oððe an manslyhte beo befangen, aworpe ma hine
of his hade, & na forbeode ma him huselgang, for þam þæt gewrit
cwyð, Ne wrycð Drihten tuwa ænne gylt.
 65.0. Be þam þæt mæssepreost ane cyrcan hæbbe.
 65.1. Næbbe se mæssepreost na ma þonne ane cyrcan, þe ma
þe se wer mot habban butan an wif.
 66.0. Be þam þæt preostas ne beon æt gyftfeormum.
 66.1. Mæssepreostas & diaconas & subdiaconas & þa
þe wifian ne moton, forbugan hi eac oðra manna gyfta, ne ne beon an þam
geferscypum þær ma wogerlice leoð & tællice singe, oððe
þær lichamana beoð fracodlice gebæru mid saltingum & tumbincgum,
þe læs þe se hlyst & seo gesihð wurðe bescyred þæra haligra
geryna, & wurðe gefyled mid besmitenysse fracodlicra wurda &
wlatuncga.
 67.0. Be þam þæt nan preost ne gyrne mæssepreosthades.
 67.1. Ealswa se þe ma laðað & wiðcwyð, & se þe
ma secð & forflyhð, bið to gefyrðringe to Godes weofode, swa butan
twy byð to aworpenne se þe þæs his wylles gyrnð oððe hit
gemahlice secð.
 67.4. Witodlice se þe hogað to ricetere to becumene, hwæs
elles cepð he, butan hu he mage þeonde misþeon?
 67.5. Hwi ne undergyt he þæt him byð gecyrred seo bletsung
to awyrgednysse?
 68.0. Be þam for hwi man aworpan scyle mæssepreostas.
 68.1. Ða mæssepreostas þe an heora mæssepreosthade bearn
gestrynon, beon hi ascyrede of wurðmynte heora þenunge.
 69.0. Be þam þæt man for seoce gebiddan sceal & hi mid
haligum ele smirian.
 69.1. Sanctus Iacobus se apostol cwæð, Gif eower hwylc beo
geuntrumod, læde mæssepreostas into his huse, & gebiddon for hine
& smyrion hine mid hele an Drihtnes naman.
 69.3. & gebed þæs geleafan gehælð þone untruman,
& hine Drihten arærð.
 69.4. & þeah he an synnum sy, hi beoð him forgyfene.
 69.5. Þæt is untwy to understandenne be geleaffullum seocum
þe man smyrian mæg mid halgum ele þe biscopas halgiað, & þæs
moton ealle cristene men notian to heora neode & to heora freonda
onsmyrunge.
 69.8. For þi hit is gecweden be mæssepreostum, for þam þe
bisceopas beoð mid oðrum unæmettan abysgode þæt hi ne magon to
eallun seocum faran.
 69.11. Ellicor for wel se bisceop mot þe þone ele halgað,
þone andyttre smyrian, gif he hine wurðne læt his neosuncge & his
bletsunge & his hrininge.
 69.13. Ne mæg ma na dædbeterum þis don, for þan hit is an
þæra haligerna; & þam þe oðre haligerna beoð forwyrnde, hu
mæg ma him þæs anes tiþian?
 70.0. Be þam þæt man ne mæssie on unhalgedum huse.
 70.1. Ne gebyrað biscopum ne mæssepreostum þæt hi on
unhalgedum husum mæssion.
 71.0. Be þam hu man bletsian sceal brydguman & bryde.
 71.1. Brydguman & bryde mid gebedum & mid ofringum
mæssepreost sceal bletsian & weddian hi & betæcan hi be lagum,
& þa drihtealdormen hi healdon, þæt hi ma eawuncga nyme.
 71.3. & forhebbon hi twegen dagas oððe þry, &
leornion betwyx þæt hi cunnon clænnysse healdan; & hæmon
rihtlicum timum þæt hi þa bearn begyton þe for Gode & for worolde
wyrðe beon yrfeweardnysse.
 72.0. Be þam hu man healice freols sceal wurðian.
 72.1. An healicum freolsum, þæt is an middan wintra, & an
þone eahtoðan mæssedæg, & an Twelftan dæg, & an
Easterdæg, & an Cristes upstige, & an Pentecosten, & an
heahmæssedagum: þæt is Sancte Stephanes, & Sancte Iohannes þæs
godspelleres, & þara haligra cilda, & Candelmæsse, & Sancta
Marian forðsið, & þara twelf apostola, & Sancte Iohannes þæs
fulwihtres, & Sancte Laurentius, & Sancte Martinus, & swa hwylces
sanctes mæssedæg swylce an þære scyre beo synderlice wurðod,
hæbbe ma to eallum þysum fulle þenuncge, & eton tuwa on dæg.
 73.0. Be þam hu man teoþincga sceal dælan.
 73.1. Ða mæssepreostas underfon þæs folces teoðuncga
& habbon ealra þæra syllendra naman gewriten ofer heora weofod.
 73.2. & þar sylfan teoðuncga dælon be gewitnysse
æfter þære ealderlican gesetednysse, & nimon þone forman dæl
to bote cyrican wlites, & þone oðerne dæl betæce ma getrywon
mannon, þæt hig hine eadmodlice dælon þearfum & ælþeodigum,
& þone þriddan dæl healdon him sylfon.
 74.0. Be þam þæt naðer ne biscopas ne læwede men ne
sendon mæssepreostas butan gesceadwisnysse nahwæðer.
 74.1. We habbað gesett þæt naðer ne biscopas ne ealderas
ne læwede men ne sendon mæssepreostas butan gesceadwisnysse, swa ma ær
þissum dyde, þi læs an heora æfwerdnysse þa sawla frecednysse
þolgion þe an heora gymene beoð, & þære cyrican þenunge beon
forgymede þe hi ofer beoð gesette.
 75.0. Be þam mæssepreoste þe ana mæssað ofer þa
haligan gebodu þe þæt forbeodað.
 75.1. We habbað gesett þæt nan mæssepreost ne
gedyrstlæce ana to mæssienne, for þan hit ne swytelað ures Drihtenes
& ures Hælendes word þa he his leorningcnihtum betæhte to
wurðienne þa halgan gerynu his lichaman & his blodes, ne Sancte Paules
lara.
 75.4. Ne eac ma ne fint þæt hit swa mage beon an þære bec
þe we <foreign>Actus apostolorum</foreign> hatað an Leden, þæt is an Englisc þæra
apostola dæd, þa hwile þe hi ætsomne wæron æfter Cristes
upstige þa þa boc angitlice spiriað & arædað.
 75.8. Gif we ahsiað nu þone þe þus oferhidlice ana halgað
Drihtnes lichaman & his blod, hwæt wile he secgan?
 75.10. Hwa andswarað him?
 75.10. Oððe to hwam sægð he, <foreign>Dominus uobiscum</foreign>, þæt
is an Englisc, Drihten se mid eow.
 75.12. Oððe hwa andswarað him þonne ma cwið, <foreign>Et cum
spiritu tuo</foreign>, þæt is an Englisc, & sy he eac mid þinum gaste.
 75.13. Oððe for hwilce þingað he to Gode, þonne he
cwið, Gemun þu, Drihten, þinra þeowa & þira þeowenna &
ealra þæra þe her abutan standað, & þær nan ne stent?
 75.16. Þæs gewuna þe is wiðerweard wið þa apostolican
gesetednysse, he is to forceorfenne & grundlinga to awyrtwalgenne fram
Drihtnes sacerdon.
 75.18. & gif hit heonanforð geþristlæce hwa to donne,
hæbbe him to frecednysse þæt he his hades þolige.
 76.0. Be þam þæt nan mæssepreost ne beo geset to nare
cyrcan butan biscopes leafe, ne eft þanon adryfen butan his leafe.
 76.1. We habbað gesett þæt ma ne sceal mæssepreostas to
nanre cyrcan gesettan, ne eft þanon don butan þæs bisceopes leafan &
dihte.
 76.3. & gif hwa hit heononforð beginne to donne, styre ma him
be þæs sinoðes strece.
 77.0. Be þam bocum þe ælc mæssepreost sceal habban on his
cyrcan.
 77.1. Ðas bec sceal habban ælc mæssepreost an his cyrcan,
þe he mæge on mæssian, & pistel & godspel an rædan, &
fulluhtian, & dædbote tæcan, & geares ryne be gerime secgan,
& an uhtan rædan.
 77.4. Gif þonne hwilc preost þas næbbe, þolige he þæs
cyrclican hades for þam an him bið gefylled þæt on bocum is gerædd,
Dumbe hundas ne magon beorcan.
 77.6. Þæt synt þa yfelan mæssepreostas þe gewilniað
to underfonne þone healican ealdordom þære cyrcan, & swa þeah ne
cunnon folce heora þearfe bodian.
 78.0. Be þam þæt nan mynstres ealdor ne underfo oðres
mynstres preost butan swyteluncge, & be þæra steore þe hit
abrecað.
 78.1. We habbað gesett þæt preostas nagon to wunigenne ne to
mæssigenne ne to fulligenne an nanre cyrcan þe to oðre burge gebyrige ne
an nanes læwedes mannes anwealde, ac þurhwunian þær hig ærest had
underfengon, butan hwilc heora to oðre cyrcan for hwylcere neode cume.
 78.5. Gif þonne ofer þas gesetnysse biscopa hwilc oððe
læwedra manna oðre cyrcan preost underfehð, butan he hine mid gesceade
betelie, us licað þæt ma amansumige ægðer ge þone þe hine
underfehð, ge þone þe þær underfancgen bið, oð þæt he gedo
þæt se preost ham fare to his agenre cyrcan.
 79.0. Ðis ærendgewrit sende sum Cristes þegen to
mæssepreostum & to oðres hades preostum to heora lifes rihtincge.
 79.1. Ðam leofestan mæssepreostum Cristes cyrican &
biscopum & eallum gehadedum endebyrdnyssum þe an þam sylfan godcundan
þeowdome drohtniað geond ealne middangeard ic sende ece gretinge an
Drihtne, urum Hælende.
 79.4. Wite eower lufu þæt ic eom frefriend & swiðe
wilnige þæt ic wite eowre hæle & eowres lifes gesundfulnysse.
 79.6. Se God þonne, þe is ure ealra gemæne, gefylle
mildelice eowre gewilnunge to his wuldre & to haligre lare eowres lifes.
 79.8. Eornostlice nu we þurh þa uplican mildnysse syn recceras
þæs godcundan folces, us gedafenað þæt we geornlice & gelome
þenceon ymbe þara hæle þe us betæhte synt, & Godes gescyldnysse
biddon, þe læs we beon genydde beforan þam ecean hyrde þæt we
stranglic gescead agyldon, gif we þurh deofles searocræftas wurðað
æt þam sawlum beswicene, butan we þone gylt mid rihtlæcinge
forehradion.
 79.14. For þi þonne we biddað eow þæt ge rihtlice &
æwfæstlice & haliglice libbon, & beoð eallum geleaffullum to
bysne, & libbað clænre heortan & clænon lichaman an eowrum
preostregole.
 79.16. And gyt ic bidde þæt ge besceawion & hebbon æfre
ætforan eowres modes eagum & eac eowres lichaman, hwæt we & ge
syn.
 79.16. Hu ne syn we men?
 79.17. & hwanon syn men butan of moldan?
 79.17. & hwæt is molde butan dust & axan?
 79.20. & hwæt beo we gif we willað wel, butan swa us
behaten is þurh þæs apostoles cwyde, ðonne Crist ætiweð, þonne
beo we him gelice, þæt is undeadlice & ecelice.
 79.22. Uton wiðsacan þæs þe we syn, þæt we begynnon
wesan þæt we gyt ne syn.
 79.24. Eornostlice ælc god is to hihtenne fram healicum Gode,
for þam butan God þa burh getimbrie, an idel deorfað þa þe hi
timbriað, & buto God þa burh gehealde, an idel waciað þa þe hi
healdað.
 79.27. Uton we þonne biddan & uton secan & uton cnyssan,
for þan se ðe bitt, he anfehð, & se ðe secð, he fint, & þam
þe cnyst, bið antined.
 79.29. & geþencean we æfre þone ytemestan dæg ures
forðsiðes, & uton geornlice gelogian ure lif, & swa micelum swa we
syn ungewisse þæs dæges ures endes, swa miclum beo we gearwe an ure
godan dæde, þæt swa hwænne swa he cume, þæt he us gearwe
finde.
 79.32. Uton besceawian & apinsian hu strec dema cymð, þe na
þæt an weorca, ac eac swylce geþohta scrudnere wile beon.
 79.34. & uton swincan an Godes worce swa miclum swa we magon,
& swa swa we sceolon, for þan, ealswa se apostol cwæð, Ne sint to
wiðmetenne þa þrowunga þisse tide to þam toweardan wuldre þe bið
ætywed an us.
 79.38. For þi þonne is to gehicgenne us eallum geleaffullum
þæt we to þam wuldre geleaffullice yrnan.
 79.39. Eac ic myngie eowre geornfulnysse, þe synt Godes sacerdas
& mine leofan broðor, þæt ge gemunon hu micle byrðena ge habbað
underfangen.
 79.41. Witodlice sawla gymene ge underfengon; for þi aworpað
eowres lifes orsorhnysse, þe is unnyt ægðer ge sawle ge lichaman, for
þam se þe sawla underfehð to reccenne, he sceal gearcian hine sylfne to
agyldenne heora gescead an Godes gesihðe.
 79.45. For þi þonne swa miclan swa ge magon, mid worde &
mid bysne, swa we bufan sædon, ne ablynnon ge to myngyenne þa eow
betæhtan sceap, þæt ge an þam dome freolice mid þam witigan magon
cweðan, Drihten, þine rihtwisnysse ne behidde ic an minre heortan.
 79.50. Þine soðfæstnysse & þine halwendnysse ic
sæde & cyðde.
 79.50. Geþencað þone ytmestan dæg, & healdað eowerne
regol, begymað eowre scyre, for þam on domes dæg ge sceolon agyldan
gescead be eallan þam þe losiað þurh eowre gymeleaste.
 79.53. & eow gebyrað þæt ge framion swiðor þonne ge
wealdon mid pryton, þæt ge magon gestreon & mede bringon of eowre
mangunge.
 79.55. Eala ge gastlican sacerdas, lufiað eowre preostas &
eowre folc.
 79.56. & ne talien ge nateshwon eowre magas eow gesibbran
þonne þa þe mid eow wuniað an Godes huse & an Godes worce, for
þan þær þær lufu bið & gastlic gesybsumnys, þær bið
God to middes, þe sæde, An þam ancnawað ealle men þæt ge mine
cnihtas beoð, gif ge soðe lufe habbað eow betwynan.
 79.61. Besceawiað eaðmodlice eowre untrumnysse, &
forberað geþildelice þa gemene þæra untrumra.
 79.63. Beoð gemetfæste on eowrum anwealde, swa eower regol
tæhð.
 79.64. Swa eac ic myngie þæt ge besceawion & gemetecyon
þa worc þe ge bebeodað; & foreþencað æfre eower gescead,
þæt eowre underþeoddan don butan murcnunge þæt hi don sceolon,
& þæt þa sawla beon gehealdene, & þa lichaman ofer gemet ne
beon gehefgode.
 79.68. Ic mingie eac ealle eowre underþeoddan preostas þæt
hi eaðmodlice eow hyron, & be heora mihtum gehicgen þæt hi gefyllon
heora preostregol, & butan murcnuncge hyrsumigeon eowrum anwealde, &
hyrsumion wynsumlice heora Drihtne, for þam ælc man sceal beon underþeod
ealdrum & þam þe ofer hine beoð, hu micele ma Godes þeowas sceolon
eaðmodlice hiran hira ealdrum?
 79.73. Eac ic mingie þæt hi gemunon þæs preostlican
regoles, & hæbbon his gebodu æfre ætforan eagan.
 79.75. Witodlice hwa is þæt wite hwæt him gesceotan scyle
an þis life, oððe hwylc ungehyrsum man hæfde æfre gyt godne ende?
 79.77. Us is unlytel broga an beled, þonne we rædað þæt
manigra haligra ende wurdon frecenfulle, & æfter miclum geearnuncgum
þurh manege gedeorf of healicum geþingum to neowellicum besceofene, &
se heora hryre sceal beon ure geþincðo.
 79.80. Witodlice we habbað geræd þæt se forma man ahreas
þurh unhyrsumnysse.
 79.82. Fela & unrime we magon ymbe þæt secgan &
gesamnian, ac þas bysna us magon to genogon, þæt we warnion þæt nan
cristen man ne beo befangen mid unhyrsumnysse.
 79.84. Ne lyste eow þæs oferflowendan welan, butan swa micel
swa ge magon eowerne lichaman an afercian, & nas swa micel swa eower
mennisca lust wile wylnian.
 79.87. Ne beo ge to creasum reafum gefrætwade, ac medemlicum be
eowres lichaman þearfe.
 79.88. & swa gymað lare, þæt ge ne forlætan þa
sawle.
 79.89. Ne beo ge ofergyttole, ne ne befeolan ge orsorhnysse, ac
gegearciað eower underþeoddum preostum ægðer ge lichaman bilyfne ge
sawle, þæt hi bliðe mid eow wunian an þam Cristes þeowdome, þe hi
on þeowian sceolon, þæt ge an þam towerdan mede underfon & gehyron
Drihtnes stefne, þær he cwyð, þa þu wære an littlum þingum
getrywe, ic gesette þe ofer manege þincg, far an blysse þines hlafordes.
 79.95. Me synfulne & eow ealle & ealle ure underþeoddan,
þurh ealra haligra þingrædene, ure hælenda Crist gelæde
ungewemmede an þa blisse, þæt is an ece lif, þær he lifað &
rixað a butan ende.
 80.0. Ðis is to þam biscope.
 80.0. Þam leofestan biscope, minon ealdre, an Cristes naman ic
sende þurhwunule gretinge.
 80.2. Fæder min leofa, þeoh þu an Criste wel & lica
æfre him.
 80.3. Ic grete þe & wið þe ealle þine preostas: frefra
hi & gestranga hi an þeowdome ures Drihtnes, hælendan Cristes, swa
miclum swa þu mæge.
 80.5. Ic mingie þine snoternysse þæt þu þa gyltendan
þreage beforan eallum, þæt þa oðre him adrædon.
 80.6. Se þe gesihð his nyhstena yfelu & forhæfð his
tungan mid swigan, he bið heora deaðes ord, for þan he nolde hi lacnian,
þa þa he mihte.
 80.9. Uton we þonne, þe an swa frecenlicre endebyrdnysse syn
gesette, warnian þæt we ne wurðon unnytte þeowas.
 80.10. & beon æfre gemindige þæs bebodes þe Crist
cwið, þæt is min bebod þæt ge lufion eow betwunan.
 80.12. Soðlice an þissum gebode wunað ure ealra hæl, &
eallum mannum his is neodþearf, & swiðost þam þe Cristes ewde
underfengon to healdenne.
 80.14. For þi þonne, þu leofesta hyrde, þa ewde þe þu
underfenge to reccenne, lære hig georne, & gehoga þæt þu hi
gelæde þurh halige mingunga to lifes læswum.
 80.16. An ælcum godum worce þu hæfst Crist þe to fylste
& his halgan to foresprecun & to þingerum.
 80.18. Ealswa þu hæfst geweald & diht on Godes huse,
gediht eac & gefrættwa þine underþeoddan mid godum þeawum, &
gedo þæt hi estfullice wunion on þære godcundan lufe, & þæt
þine preostas don an cyrcan þæt englas æfre doð on heofenum.
 80.22. Ðe gebyrað to hatenne, & him to hyrsumgenne; þu
scealt beforan gan, & hi ealle folgian.
 80.23. Witodlice an Godes þeowdome sceal beon an willa, þæt
eft beo an edlean an Godes rice.
 80.25. Ne ætfeorrige man hine sylfne æt þam preostlican
tidsangum þam godcundlican lofum, þe læs for ænigre gymeleaste heora
æniges stede an Godes gesihðe beo æmtig gemett.
 80.27. & Godes word an cyrcean sceolon beon forðbrohte of
lufe inweardre heortan, & þæs ælmihtigan Godes þenunga sceolon
beon gemærsode mid micelre arwurðnysse.
 80.30. Ælcum worde Cristes þenung eadmodlice & estelice
beo gefylled.
 80.31. Sy ælc hyrsumnys an woroldneodum getrywlice & caflice
gefylled.
 80.32. & beo betwyx eallum geþwære sybb & halig lufu
& estfullnes lifes be preostregole.
 80.33. Þa yldran mid godum bysnum & mid gelomlicre mingunge
læron þa gingran, & lufion swa heora bearn, & þa gyngran
wurðion þa yldran swilce heora fæderas, & mid ealre glædnysse
hyrsumion heora hæsum.
 80.36. & þin drohtnung, þu arwyrða hyrde, sy him eallum
to lyfes bysne.
 80.38. Warna þe eac swilce þæt heora nan ne beo geæswicod
þurh þines lifes drohtnunge, ac beo gebett & gestrangod an
soðfæstnysse wege, for þam þe bið getalod ece med of heora hæle.
 80.40. Hare hær bodiað þæs æftemystan dæges tocyme:
for þi beo þu ælcan timan gearu angean þines Drihtnes tocyme.
 80.42. Broðorlic lufu & yrminga ælmyssylen & lifes
clænnys gegearciað þe gode wununge an heofenum.
 80.44. Freolsdagum, þonne folc to cyrcan cume, gedo þæt man
bodige him Godes word.
 80.45. & swa hwyder swa þu fare, faron æfre mid þe
preostas þe fullice gefyllon þone godcundan þeowdom, & þa beon
syfre & na druncengeorne, þæt heora lifes arwurðnys sy oðerum to
lifes bysne.
 80.48. & hafa æghwar gymene, & swiðost ælmesmanna
& wudewena & steopcylda, þæt þu an þam byfgendlican dæge
mid oðrum ælmysdondum gehyre æt Drihtne, Swa hwæt swa ge didon anum
þissa gyngstra, þæt ge dydon me.
 80.51. Beo yrmingum for fæder, & þæra neode þe to
þe clipion, asmea geornne; & ara þam þe wið þe agyltað,
þæt God arige þinum synnum.
 80.53. Beo rihtwis an domum, & mildheort an gyltum, mægena
lareow, an þeawum arwurðe, wynsum an wordum, & herigendlic an life,
& on eallum Godes worce estful.
 80.56. Nyd eac þine preostas þæt hi geornlice leornion &
rædan halige gewrytu, & ne getrywon na an þære tungan getingnysse,
ac an þæs andgytes soðfæstnysse, þæt hi magon þam wyðstandan
þe angean soðfæstnysse flitan willað.
 80.59. Hit synt nu pleolice tida, ealswa se apostol cwæð;
manege lease lareowas arisað & bringað sacfulle lare & þencað
mid heora þwurlican cwydon to gewemmenne þæs rihtlican geleafan
syfernysse.
 80.62. For þig is þære halgan cyrcan neod þæt heo
hæbbe hredderas þe, na þæt an mid lifes halignysse, ac eac mid
soðfæstnysse & mid haligre lare magon caflice Godes fyrdwic bewerian.
 80.65. Soðlice ne sende ic þas stafas þisse mildan mingunge
na swilce nitendum & unlæredum, ac þæt ic æteowde þone
geleafan þære soðan lufe þe is an minon breoste.
 80.68. Se ælmihtiga God gedo þe þeon & ealle þine
leofan preostas an ælcon gode, & geunne þæt ge moton becuman to
þære eadignysse eces wuldres, þær he rixað geond worolda world.
 80.70. Amen.
 81.0. Be gesceadwisnysse lare.
 81.1. Nis eallum mannum gelic lar to cyðenne, ac for þeawa
hwylcnysse þæra lareowa myngung sceal mislic beon.
 81.2. Witodlice sume geriht stearc þreaung, sume milde tihting.
 81.3. Ealswa getyde læcas to mislicum þæs lichaman
untrumnyssum begað mislice læcecræftas, swa be þæra wunda
mislicnyssum, beon þæra læca cræfta mislicnyssa.
 81.6. & swa eac þære cyrcan lareow sceal ælcum
þæslice lare to lacnunge findan, & þæt ælcum to dafnige for
ylde, & for hade, & for andytnysse, him þæt cyðe.
 81.8. Ne synt eallum mannon to geyppenne þa beclysedan þing,
for þam manege synt þe hig undergytan ne magon, & gif hig him beoð
ungesceadlice geswutelode, sona hig oððe hig tælað oððe
forgymeleasiað.
 81.11. Niwon folcum & flæsclicum opene þing &
gemænlice ma sceal bodian, næs na uplice þing ne stearce, þe læs
hi beon mid þære lare micelnysse swiðor ofþrihte þonne gelærede.
 81.14. Be þam Sanctus Paulus se apostol cwæð, Ne mihte ic
sprecan wið eow swylce wið gastlice, ac swylce wið flæsclice, & ic
sealde eow, þe for Criste sint lytlingas, meoloc for drinc & nanne
strangne mete.
 81.17. Witodlice þam flæsclican modum ne gedafnað to
predicigenne þearle deope þing, ne be heofonlicum ne be eorðlicum, ac
medeme þing, swa þæt heora angynna & heora þeawas magon beon to
getihte & gelærede.
 81.20. Hrefen, þa hwile þe he gesihð his briddas hwites
bleos, ne silð he him nane mettas, ac gymð hwonne hi æfter heora
forðfæderene sweartion, & siððan hi gelomlice sadað mid metton.
 81.23. Swa eac se glæwa cyrcan lareow ne geypð he þa deopan
geryno þæs gastlican andgytes þam þe he lærð, ær he geseo
þæt hi be his bysnunge an soðre andytnysse, & an soðre dædbote
sweorcon & sweartion, & alecgon þone scinendan woroldgyrlan &
ymbscrydan hig mid þam woplican gyrlan for heora sinna gemynde.
 81.28. Ærest ma sceal an þam heape þa yldestan læran,
þæt þurh hig þa gingran siððan beon þe eaðlæran.
 81.29. Ne magon hi na ealle gelice myngunge habban, for þam hi ne
beoð ealle gelice geþeawode.
 81.31. For oft þa þincg þe oðrum deriað, þa silfan
þing fremiað sumon mannon; & for fela wyrta synt þe sume nytenu
fedað, & þa silfan wyrta oðre nytenu acwellað, gif hi heora
abitað; & leohtlic hwyslung mæg hors tamcyan, & leon hwelpas
gremian; & mænig lacnung gewanað sume unhæle, & sume geycð,
gif hi ma to deð.
 81.36. & se hlaf se þe gestrangað þæra strangra manna
lif, he acwelð þa litlingas.
 81.37. For þi þonne be þæra hlystendra hwylcnysse se
lareow sceal his bodunge gefadian.
 81.38. Hæbbe æfre se lareow gearwe stemne to bodunge,
þæt he mid his swigan ne gebylge þæs uplican wlateres dom.
 81.40. Se lareow þe gæð into hwylcere wununge & eft ut
gæð, þæt of his muðe ne beo gehyred halig bodung, he swylt for
þam he gesamnode Godes yrre agean hine, þa he ferde butan þære bodunge
swege.
 81.43. Wæterfrocgan hwilon hi ma gesihð of wætere, &
swaþeah secað to fullicum morseohtrum, & þær hrimað hludum
stefnum & ungeþyldelicum & ungelimplicum.
 81.46. Swa eac þa gehiwedan lareowas doð, swilce hi an wisdomes
wætere wunian, & swaþeah eardiað an þæs gedwildes more &
meoxe, & þanon sendað þwurlice stemna agean soðfæstnysse, &
ungelimplice hi deriað þam godum, & beoð astyrede mid deofles gaste.
 81.49. & farað to woroldcynegum þæt hi þa gesamnian:
þæt is, hi getihton þa arleasan to gewinne agean þa halgan, þa synt
rihtwisnysse cnihtas.
 81.52. Soðlice þeah ælc leasung hæbbe sume gelicnysse
þære soðnysse, swaþeah twyfyrclað & todælð seo arwyrðnys
þæs soðan wisdomes fram licetuncge leasre lare.
 82.0. Be þam preoste þe his had forlæt.
 82.1. Gif hwylc preosthades manna forlæte þa endebyrdnysse his
þenunge, & wille his lif adreogan an læwedum hade, oððe hine
geþeode silfne to woroldcampe, þreage ma hine mid wite þære
amansumuncge.
 83.0. Be þam þæt man nanne preost mid eaðelicum þingum
ne mage gewægnian.
 83.1. Sanctus Siluester cwæð, Ne sceal nan <foreign>accolitus</foreign>,
þæt is husolþen, forsecgan nanne subdiacon, ne nan <foreign>exorcista</foreign>, þæt
is halsere, forsecgan nanne <foreign>accolitum</foreign>, ne nan rædere forsecgan nanne
halsere, ne nan duruweard nanne rædere mid nanre wrohte.
 83.3. & nelle we na þæt ma gewægnige subdiacon ne
husolþen ne halsere ne duruweard ne rædere, þeah hi bearn hæbbon
& wif, & Cristes æ rihtlice bodian, buton ealswa seo gerynlice
soðfæstnys cwyð, mid sufon tuncgon.
 83.8. And ne mæg ma nanne diacon gewægnian butan syx &
þrittiga sum, & mæssepreost feower & feowertiga sum.
 84.0. Be þam þæt preostas hi warnien wið þa scynlican
hiwinga deofla prættes.
 84.1. Preostas synt to myngienne þæt hi beon ware þæt hi
ne wurðon beswicene fram deoflum þurh geþanca smealicnysse.
 84.2. For þi betwyx preostum for deofles hiwuncge ma hilt þone
gewunan þæt, cume to him se þe cume, beo hit wer, beo hit wif, beo hit
eald, beo hit geong, beo hit cuð, beo hit uncuð, þæt se man hine
ærest þinga gebidde, & Drihtnes nama beo an fruma ingeciged, for þan
beo hit ænig deofles hiwung, heo sceal sona þurh þæt halige gebed
fordwinan.
 84.8. & gif him deoflu hwæt on heora geþance lære,
hwanon hi modigian magon oððe prutian, ne geþwærion hig þam, ac
þonne swiðor geeaðmedon hig silfe an Godes gesihðe, & for naht
þæt talion, þonne him swylc unalyfedlic þing bið læred.
 84.11. Hwilon comon deoflu to sumum munuce se wæs genemned Or,
& wæron gehiwode to heofonlicre fægernysse & an engla gegyrlan,
& læddon fyrene scrydu mid micelre gearcunge, swylce hi sumne mærne
cynincg feredon.
 84.15. Þa cwæð se to þam munuce þe þær cynincg ofer
þa oðre ealle geþuht wæs, þu man, þu gefyldest nu ealle bebodene
þincg, nu is to lafe þæt þu gebidde þe to me; & siððan þu
þe to me gebeden hæfst, ic ferige þe up ealswa Heliam.
 84.18. Þa se munuc Or þis gehyrde, þa cwæð he an his
heortan, Hwæt mænð þis?
 84.19. Ælce dæge ic gebidde me to minon Hælende, þe is
min cyning; gif þis wære se, for hwi wolde he biddan þæt ic dyde
þæt þæt he wiste þæt ic dæghwamlice dyde unateorigendlice?
 84.22. Þa æfter þam þa andswarode se munuc him &
cwæð, Ic hæbbe minne cyning, to þam ic me dæghwamlice butan
ælcre wandinge to gebidde, & þu to soðe ne eart min cyning.
 84.25. & sona se feond mid þissum wordum fordwan.
 84.26. Eft Sanctus Bonefacius biscop draf þone fulan gast of
sumon men.
 84.27. Þa se fula gast geseah þæt hit an þære
æfentide wæs stylle betwyx mannum, þa gebræd he hine sylfne, swylce
he wære sum ælþeodig man, & eode gind þa stræta hrymende,
& cwæð, Eala se haliga wer & se gesæliga biscop, hwæt he
hæfð gedon, he draf þone ælþeodigan ut of his inne, & nu ic
sece hwar ic mage me gerestan, & an ealre his burge ne mæg ic hit
findan.
 84.33. Þa sæt sum ceorl an his huse to his gledan mid his wife
& mid his geongan suna, & gehyrde his stefne, & fran hine, hwæt
se biscop him dyde, & siððan laðode hine into his huse, & let
hine sittan mid him to þam gledan.
 84.36. Þa amancg þam þe hi him an oðer betwynan spræcon,
þa eode se sylfa awyrgeda gast on þæs ceorles geongan sunu, & awearp
hine on þa sylfan gledan; & þærrihte sona cwehte ut his sawle.
 84.39. Þa ageat openlice se earma bearnleasa ceorl hwæne he
underfencg, oððe hwæne se biscop ut hæfde adræfed.

END_TEXT
START_TEXT

ChrodR 2
B10.4.2.
Chrodegang of Metz, Regula Canonicorum (Cambridge, Corpus Christi College, MS. 190): Spindler 1934, 190 fn.



 83.1. Sanctus Siluester cwæð: Ne sceal nan <foreign>acolitus</foreign>,
þæt is huslþen, forsecgan nanne subdiacon; ne nan <foreign>exorcista</foreign>, þæt
is halsere, forsecgan nanne <foreign>acolitum</foreign>; ne nan duruwerd nanne rædere; mid
nanre wrohte.
 83.4. And nelle we na þæt man gewægnige subdiacon ne
huslþen ne halsere ne duruwerd ne rædere, þeah hi bearn habbon and wif,
and Cristes æ rihtlice bodigan, butan eallswa seo gerynlice soþfæstnys
cwyð mid VII tungon.
 83.7. And ne mæg man nanne diacon gewægnigan butan syx and
þrittiga sum and mæssepreost feower and feowertiga sum.

END_TEXT
START_TEXT

ChrodR 3
B10.4.3.
Chrodegang of Metz, Regula Canonicorum (London, British Library, MS. Add. 34652, fol. 3): Napier 1916, 100-1.



 60.41. Nan ne gebidað hi heofona rice.
 60.41. Se drun.
 60.42. Naðer ne fæder ne moder, ne freond ne.
 60.43. Scead betwyx gode & yfele, ne he fyr ne a.
 60.44. Rdes ogan.
 60.44. Swa byð þa swicolan broðra & þa.
 60.45. Hogiað godes circan ne hi ne toscyriað god.
 60.46. Ondrædað þæt swurd þisses andweardan lifes.
 60.47. Fyr, þonne se man druncen byð ne.
 60.48. Lice begyman naþer ne his geþances, ne.
 61.7. Hlote gecorenne.
 61.7. <foreign>Cleros</foreign> on grecisc getac.
 61.8. Englisc, þanan yrfeweardnysse on grecisc.
 61.9. & se yrfeweard hatte cleronomius.
 61.9. For þi.
 61.10. Grecisc <foreign>clericos</foreign> hatað, þæt is on englisc hlyte.
 61.11. Synt getalede & genemde to drihtne.
 61.12. Þæt heora dryhten sy heora gehlott.
 61.13. Is be drihtne sprecendum.
 61.13. Ic eom.
 61.14. Yrfeweardnysse for þi gerist þæt ða.
 61.15. To yrfeweardnysse þæt hi hogian þæt hi.
 61.15. Woroldhremminge.
 61.15. & habban þurh ead.
 61.16. Gast þæt hi rihtlice magon cweþan.
 61.17. Sceope.
 61.17. Drihten is dæl minre yrfeweard.

END_TEXT
START_TEXT

RegC 1 (Zup)
B10.5.1.
Regularis concordia (Cambridge, Corpus Christi College, MS. 201): Zupitza 1890, 2-16.



 1. On þone palmsunnandæg, for þy þe seo processio þæs
dæges længre is, þonne seo, þe mon on claustre ælce sunnandæge
deð, for þi þonne, þa hwile þe mon singð þa morgenmæssan, se
mæssepreost, þe þæs altares þenunge on þære wucan healdan
sceal, begange þa mynstres hus and mid haligwætere besprenge.
 5. Æfter geendunge þære mæssan sy seo mare processio,
þæt is þære maran halgunge forðgang, þæt is þonne on þas
wisan, gan hy ærest þinga swiglunga mid dihlum sealmsange bysige to
þære cyrican, þe þa palmtwiga on gegaderode synd, and, gif beon mæg
and gewydera þæt geþafiað, syn hi ealle mid alban gescrydde and on
þam gange, ealswa hit on ælcum gebyreð, healdan heora endebyrdnesse.
 12. Þonne hi þider cumaþ, singan heora gebed þæs halgan
fultum biddende, þe seo cyrice forehalig is, þe hy to gað.
 13. Geendedum gebede ræde se diacon þis godspel, <foreign>Turba multa</foreign>
oþ hit cume to þisse endunge, <foreign>Ecce, mundus totus post eum abiit</foreign>.
 15. Æfter þissum syn þa palmtwiga gebletsode and æfter
þære bletsunge mid halgum wætere besprengde and mid recelse
besmocode.
 17. Æfter þysum þam cildon þisne antifen beginnendum,
<foreign>Pueri Hebreorum</foreign>, syn þa palmtwiga todælede, and swa þa lengran
antifenas singende gan, to þære heafodcyrican and ætforan þære
dura geanbidigen, oþ þæt þa cild, þe þider forð eodan, singan
<foreign>Gloria, laus</foreign> mid þam fersum eallum, þe þær to gebyriað, æt
ælces ferses ende eal þæt wered þær ute, ealswa hit þeaw is,
andswarigen <foreign>Gloria, laus</foreign>.
 24. Þam geendedum syn þære cyrican dura geopenade þam
sangere þisne reps beginnende, <foreign>Ingrediente domino</foreign>.
 25. Ingandende healdan heora palmtwiga on handa, eallswa we
wiðforan cwædon be þam candelan, oþ þæt man æfter þam
godspelle þone offerendan singe and æfter þære offrunge þam sacerde
þa selfan palmtwiga offrige.
 29. On þam selfan dæge to ðam passionem, þæt is ures
drihtnes þrowung, sy gecweden <foreign>Dominus nobiscum</foreign> fram þam diacone, ac ne sy
þeah geandswarod <foreign>Gloria tibi, domine</foreign>.
 32. Þisum gelice sy þis gehealden on þam oðrum dagum, buton
parasceue, þæt is gearcunge dæge, þe we nemnað þone langan
frigedæg, on þam ne sceal beon gecweden naðor ne <foreign>Dominus uobiscum</foreign> ne
<foreign>Gloria tibi, domine</foreign>.
 36. On <foreign>cena domini</foreign>, þæt is on drihtenes gereorde, þe we
hatað þone þunresdæg ær eastran, sy uhtsang gesungen, be þam þe
se antifenere tæce.
 38. On sumra æfæstra manna cyrican gewislice we onfundon
hwæthwara, þæt to micelre sauwla anbryrdnesse and to getacnunge
gastlices þinges weorð begunnen.
 40. Þæt is, þæt æfter þære geendunge ealles
þæs sanges, þe mon to þære nihte singþ, and æfter geendunge
þæs antifenes, þe mon on ende be þan halgan godspelle singþ,
acwuncenum eallum leohtum gan twa cild welgestemnede and to þam foresceawode
to þan suðportice mid gedremum swege singan hludre stefne Kyrielejson, and
gelice þa oðre twa on þam norðportice singen þus andswariend,
Christelejson, and on þæm westheowage syn twegen on maran ylde, þe þis
singen, <foreign>Domine, miserere nobis</foreign>.
 48. Þisum geendedum andswarige eal chor <foreign>Christus dominus factus
est obediens usque ad mortem</foreign>.
 50. Edniwan þa cild on þam suðportice þæt selfe,
þæt we ær cwædon, geedlæstan and þa oðre ealle eac swa,
ealswa hit gecweden is.
 51. And æt þære þriddan geendunge ealle endemes to
cneowgebedum feallan and mid dihlum gebedum gewunelice mid micelre anbryrdnesse
him to Criste geærendian and ealle endemes mid tacne þæs ealdres
arisen.
 55. Þeos endebrydnes sy on ane wisan gehealden o þam þrim
swiguhtan.
 56. Þes gewuna þisse cyriclican anbryrdnesse, þæs þe ic
wene, fram rihtgelyfedum mannum for þi wearð aredod and to gewunan geset,
þæt se micla hoga þara þystra, þe þisne þrydæledon
middangeard ures drihtnes þrowunge mid ungewunelicum ege þearle swiðe
bregde, gewislice getacnod wære and eac swylce se frofer þære
apostolican bodunge, þe geond ealne middangeard bodude urne drihten for
ealles mancynnes hæle his fæder hyrsumne oð deaðes þrowunge,
hluttorlice þurh þas tacnunge wære onwrigen.
 63. Þis we þonne eornostlice on þissa boca munucþeawe to
þy gesetton, gif hit hwam gelicað, þæt he mid estfulnesse þisne
gewunan to anbryrdnysse healdan wile, hæbbe gewriten, hu he hit don scyle
and oðre gelæran, þe on þam ne synd getogene, se þe hit þonne don
nele, ne sy he to þan geneadod, þæt he hit do, buton him selfon þe bet
licie.
 70. On ðam æfterfylgendum dagum þissera nyhta æt nanum
tidsange ne sy gecweden <foreign>Deus in adiutorium meum intende</foreign>, ac forðdrihte sy
gesungen canonica tidsangas todæledum sealmum æfter heora þeawe and
æfter þam fers and, þæt þær æfter filigeð.
 73. On þone fiftan dæg þa selfan angin þara todæledan
sealma/ syn hludor gesungene, þæt hi fram eallum mægen beon gehyrede,
on þa ylcan wisan sy gesungen ægðer ge æfen ge nihtsang and na swa
hlude on ðam oþrum swigdagum.
 77. And on foresædon nihton, gif uhtsang ær dæge bið
gesungen, þa gebroðra, gif hy swa willan, hweorfan to heora reste, se þe
for gastlicre gymyne þæt don nelle, wacien hi mid godes bletsunge and mid
healicre gymyne heora swigenne healdænde þæt began, þæt heora
sawlum fremige.
 81. Gewordenum mergenne in <foreign>cena domini</foreign> gesamnian hy to heora
primsange and æne mid gedremum swege hlude æfter canonica þeawe
gesingen þæt mid gewisse, <foreign>Deus, in nomine tuo</foreign> and <foreign>Beati inmaculati</foreign>
oþ <foreign>Legem pone</foreign>, and swa gecwedenum ferse cneowien and swilunge þa gebeda,
þe to þam tidsange gebyriað, geendian.
 86. Æfter þam <foreign>Pater noster</foreign> swilunge cweðen <foreign>Viuet anima
mea et laudabit te</foreign> oð þæs sealmes ende and æfter þam <foreign>Credo in
deum</foreign>, and on þæm precem, þonne hy cumen to efnes þan, þær hy
heora andetnysse don sculon, se ealdor mid beacne on þære formellan
þæt getacnige, and swa gewunan heora confessionem don, þæt is heora
andetnesse.
 91. On oðrum tidsange gelice þam þa lafe þæs
foresædon sealmes æfter þyssum todale singon, to undern snage fram
<foreign>Legem pone</foreign> oð <foreign>Defecit</foreign> mid hludre stefne singen, fers and, þæt
þær ofer is, swilunge, and þæt æt æghwylces tidsanges ende
healden, to middægsange fram <foreign>Defecit</foreign> oð <foreign>Mirabilia</foreign>, to nonsange fram
<foreign>Mirabilia</foreign> to ende þæs sealmes.
 96. Þæs æfensanges ælc sealm sy mid gedremedre stefne
and mid antifene gesungen and þæt fers eac swa and þæt godspel,
þæt is <foreign>Magnificat</foreign>, and elles seo laf, þe þær ofer is,
swiglunge.
 99. Nihtsang sy eac mid gedremum swege gesungen and canonica
þeawe æfter þam forman sealme <foreign>In te, domine, speraui</foreign>, and þær him
to gebyreð þæt godspel, þæt is <foreign>Nunc dimittis</foreign>, æfter þam
<foreign>Pater noster, In pace in id ipsum dormiam et requiescam, Credo in deum</foreign> and,
þæt þær elles gebyreð, swiglunga, ealswa we ær cwædon.
 104. On þysum þrim dagum æfter geendunge þæs primsanges
sy saltere gesungen of anginne oþ þam ende.
 106. Æfter þæs salteres geendunge astrehte singen heora
letanias, ealswa hit gewunelic is, and siþþan heora rædinge georne
rædan oð scocnylle, þam ge hyredum hi gescogen and gehwylce oðre
þinge æfter regules þeawe gefyllen.
 109. Æfter heora capiteles geendunge hy onscogen and to cyrican
gan and æfter þam þeawe heora hyrsumnesse þwean hyora cyrican flor,
and þa mæssepreostas on þære hwile mid haligwætere þwean þa
weofoda.
 112. On þam dæge nah mon to mæssianne on ænigum weofode,
oð þæt hy aþwegene syn.
 114. Ðam geendedum aþwegenum fotum hy eft hy gescogen.
 115. Geendedum middæge sy mæsse gesungen þearfendum mannum,
þe on ær to þam gegaderade syn æfter þam getæle, þe þam
abbode oððe abbodyssan geþuht bið.
 117. Æfter þam gegæderedum þearfum on þæslicere
stowe gan þa gebroðra oþþe þa geswysterna and heora mandatum
gefremman, þær singende antifenas þam selfan weorce gedafene þwean and
wipian þara þearfena fet and eac cyssen, and gesealdum wætere to heora
handum sy him bigleofa geseald and penega gedal æfter þæs abbodes
oððe þære abbodyssan dome and dihte.
 124. Æfter þam on þæslicere tide sy non gehringed.
 124. Þam ge sungenum for digelre getacnunge sumes gerynes, gif
hit swa gelicað, gescyrden hy þa gebroðra, gif hit munecas synd, and gan
to þære cyrican dura sceaft mid nædran anlicnysse mid him berende, and
þær niwe fyr of flinte sy geslægen.
 128. On þan fram þam abbode gebletsedum sy seo candel ontend,
þe on muðe þære nædran gefæstnod is, and swa gecyrren to heora
chore þam cyricwearde þone sceaft mid þam leohte berendum, and sy
æfter þam an tapor ontend.
 132. On þone syxtan dæg, þæt is on þone frigedæg, sy
ðæt sylfe gedon on þære ylcan endebyrdnesse, and se diaconus þone
sceaft bere.
 134. On sætersdæg hand swa gelice, and se profost þone
sceaft fram chore eft to chore bere.
 135. Æfter þysum sy mæsse gesungen, æt þære
mæssan nate þæs hwon ne sy <foreign>Dominus uobiscum</foreign> gecweden, buton fram
þam biscope anum, þær he his crisman gehalgað.
 137. Fram þam selfan biscope æfter þæs halgan husles
andfenge/ sy cos geseald þam mæssepreostum anum þriwa <foreign>Agnus dei</foreign>
gesungenum, and þis ne sy gedyrstlæht fram æniges oðres hades
mannum.
 140. On þæs dæges mæssan, ealswa hit on oðrum dagum
gebyreð, sy husl geseald ægðer ge þam gebroðrum ge geswysternum ge
þam getrywan folces mannum, and of þæm husle sy gehealden to þam
toweardan dæge þæs mergenes swa micel, þæt hi ealle to husle gan
mægen.
 145. Æfter geendunge þære mæssan gan hi ealle endemes to
snædinge, and æfter þære snædinge nime se abbod oððe seo
abbodisse þa gebroðra oððe þa geswysterna, þe hi wyllen, and gan to
heora syndrian mandatum þara þearfena, þe hi to þam gecorene
habbað.
 149. And þonne æfter þam sy æfen gehringed, and æfter
æfensange gan þa gebroðra oððe ælce geswyster fet þwean and
wipian and gecyssen, and him mid swylce þenas gan, swylce hy to þære
hyrsumnesse geceosað.
 153. Þam geendedum se abbod oþþe seo abbodisse on heora
setlum sitten, and þa ealdras him þæt selfe gedon, and hi æfter ðan
arisen and eallum gebroðrum oððe geswysternum wæter to heora handum
gesellen, and þa ealdras him eft þæt selfe don.
 156. Mid munecum þonne ongemang þæs abbodes handþweale
gange se diacon, þe þære wucan wicþen is, and hine mid dalmatican
gescryde and þa oðre wicþenas mid alban, and gecnylledum beacne gan hi
in, and se diacon mid dalmatican gescryd bere þa Cristes boc.
 160. And þa þeningmen gescrydde gan wiðforan mid taperum and
mid storcyllan, and se diacon þis godspell ræde, <foreign>Ante diem festum</foreign>.
 162. Mynecena onne, þeah him swagerad scrud ne gebyrige, gan hi
þeah for arwyrðnesse þæs mæran dæges mid taporum and mid
storcillan, and swylc þincg be þære halgan rode ræde, swylce him
þearflic sy to gehyrenne.
 166. And, swa seo cimbalum sy geslægen, gan hi ealle to
beoderne, þeah hwæðere seo rædestre and þa þeningmen gan on
foreweardum mid taporum and mid store, and swa in cumen lecge þa boc up on
ðam rædingscamole, and þa þenas on twa healfa hyre mid taporum standan
and mid ðære storcyllan wiðforan mid ðam halgan recelse smociende.
 171. Onamang þan þe heo standende ræde, scence se abbod
oþþe seo abbodysse æne eallum gebroðrum oþþe geswysternum heora
hand cyssende.
 173. Ðære þenunge geendedre sitte se abbod oððe seo
abbodesse, and seo rædingc mid þysum worde sy geendod, <foreign>Tu autem, domine,
miserere nostri</foreign>.
 175. Arise þonne, se þe on þam gefere yldest bið, and
scence þam abbode oþþe þære abbodessan and þam oðrum þenan,
þe þær stodon.
 177. Geendedre rædinge and geendedum scence stæppe wiðforan
se processio, þæt hy onscryden hy, gif hit munecas synd, þæt hy
gearwe beon ealle endemes heora nihtsang ætgædere singan.
 181. On þone dæg, þe is parasceue gehaten, þæt is se
lange frigedæg ær eastron, sy uhtsang gesungen on þa ylcan wisan, þe
we wiðforan cwædon.
 183. Æfter ðam gan to heora primsange unscodum fotum and swa
unscodan wunigean, oþ seo halige Cristes rod gebeden sy.
 185. On þam selfan dæge to rihtes nones gange seo abbodysse to
cyricean mid hyre geswysternum, and ealle endemes þæt gewunelice gebed
singen, þe is foreboda ælces tidsanges.
 187. Gif hit þonne munecas syn, æfter þan gebede scryde hine
se abbod and þa þenas þæs halgan weofodes æfter gewunelicum
þeawe, and of þan <foreign>sacrario</foreign> cumende, þæt is, of þam dihlan and
halgan scrudelshuse cumende, ætforan þam altare hy gebidden, and þanan
se abbod mid swigean to his agenan setle gecyrre, and se subdiacon gestige
þone rædingcscamel and þas rædinge ræde Osee prophete, <foreign>In
tribulatione sua</foreign>, and æfter þære þes reps mid his feower fersum,
<foreign>Domine, audiui</foreign>.
 195. Æfter þam sy þeos collecta fram þam abbode mid
cneowunge gecweden, <foreign>Deus, a quo et Iudas</foreign>, and þær æfter oðer
ræding, <foreign>Dixit dominus ad Moysen</foreign>, and þær æfter þes traht, <foreign>Eripe
me, domine</foreign>.
 198. Æfter þam sy geræd ures drihtnes þrowung, æt
þære þrowunge anginne ne secge se diacon <foreign>Dominus uobiscum</foreign>, ac
forðdrihte <foreign>Passio domini nostri Iesu Christi secundum Iohannem</foreign>, and nan ne
andswarige <foreign>Gloria tibi, domine</foreign>.
 201. Þonne mon ræde <foreign>Partiti sunt uestimenta mea</foreign>, þa twegen
diaconas, þe standað on twa healfe þæs altares, toteon þæt
getreagode hrægl, þe up on þam altare ligð under þære Cristes
bec, on þæt gemet, þe þæs hælendes reaf todæled wæs.
 205. Se abbod æfter þysum cweðe þa gewunelican orationes,
þe æfterfyligeað, and cweðe a þæt forme.

END_TEXT
START_TEXT

RegC 2 (Schroer)
B10.5.2.
Regularis concordia (London, British Library, MS. Cotton Tiberius A.III, fols. 174-7): Schoer 1886, 294-6.



 1. Her ongynð seo ondebyrdnyss, hu munecum gerist to healdenne
þone regollican þeaw geond þæs geares embryne on dægðerlicum
dagum & on nihtum.
 3. A kalendis octobris synd to nimene ealle anginnu eawfestlicra
þeawa mid Godes fultume, þe synd to healdenne mid eadmodre þenunge and
neadbehefre on þam regollican gewunan and haligra fædera efenlæcunge,
ægðer ge gastlice ge tidlice, þus hi beon agunnene.
 7. Eornostlice, her sy gehealden seo nedbehefe þeaw þæs
halgon regoles mid þære mæstan gymene, ge on lytlon þingon ge on
micglum, fram eallum underþeoddum þam haligan ioce Benedictus regoles,
þeah þe ænlypige ænigne oðerne agynnen, nateshwon him nesy
geþafod, forþam þe buton ælcum twyon ne þurhwunað naðing trum
oððe strang þam, þe þolað Cristes bletsunga, þæs ælmihtigan
scyppendes and begymendes ealra gesceapenra þinga mid rihtwisra gemetegunga.
 14. Forþy ma on ælcere tide on nihtlicum timan, þonne se
broðer arist of his bedde to þam godcundlican weorce, ærest he onsette
him sylfum þæt tacn þære halgan rode þurh clypunge þære
haligan þrynnesse.
 16. Siððan he singe þæt fers, <foreign>Domine, labia mea aperies</foreign>
eal, syððan þone sealm, <foreign>Deus in adiutorium meum intende</foreign> eal, mid
<foreign>gloria patri</foreign>, þonne forsceawige his lichamlice neode, gif he beþearf on
þære tide & singe he þone sealm, <foreign>Ad te, Domine, leuaui animam meam</foreign>
eal, mid miccelre arwurðnysse & warscype efstende to cyrcean, swa
þæt he ne lætte oðra biddenda broðra.
 21. & þonne asende he his bene to drihtne mid gebigendum
cneowum on geþæslicra stowa & on wunelicra, swyðor on geþance
þonne on muðe, swa þæt his stefne þurhfare þæs mildheortan
drihtnes earan fremfullice þurh miccele onbrydnysse his mode & his synne
geþæncednessa, & he begyte ealra his synna forgyfennyssa Criste
getyðigendum.
 26. Eornostlice, on þam forman gebede he singe þa þry þara
seofan penitentiales psalmos, <foreign>Domine, ne furore tuo arguas me, Beati quorum,
Domine ne in furore tu</foreign>, and mid <foreign>Pater noster</foreign>.
 29. Þingiende for him sylfum ærest, æfter þysum he bidde
þis gebed, <foreign>Gratias</foreign>, þæt ys, Eala, þu ælmihtiga fæder, ic
þancige þe, þu þe gemedemedest me to gehealdenne on þyssere nihte, ic
bidde þine mildheortnysse, mildheorta drihten, þæt þu geunna me
þurhwunian þone toweardan dæg on þinum halgum þeowdome mid
eadmodnysse & todale swa þæt þe gelicige ure þywdom, <foreign>per Dominum
nostrum Ihesum Cristum filium tuum</foreign>.
 35. Syððan he gange to þam oþran gebede & singe þa
twegan æftre sealmas, <foreign>Miserere mei, Deus & Domine exaudi</foreign> mid <foreign>Pater
noster</foreign>, & preces þarto þingiende for þam cynge & þære
cwæne & for eallum urum weldondum & inhiredum mid þissere
collectan, <foreign>Deus, qui caritatis dona per gratiam Sancti Spiritus</foreign>, eal.
 40. Syððan he gange to þam þriddan oratione, þære he
singe þa twegen æftemestan penitentiales sealmas <foreign>De profundis and Domine
exaudi</foreign> þone oðerne, for eallum geleaffullum forðgewitenum mid þisan
collectan <foreign>Inueniant, quæsumus Domine, anime famulorum famularumque</foreign>.
 45. Witodlice, hringe me ane bellan andfealdlice, oððæt þa
cildru in to cyrcean cuman.
 46. Eac swylce notigean þa sylfan cild þrymfealdum oratione,
þonne hi beon inn aganne, þæt seo arwurðnyss þare haligan
þrynnysse sy gehealden fram eallum gebroðrum eawfæstlice.
 49. Soðlice, þonne þa þreo gebedu beon geendode fram þam
cildum, þonne hringe me þa oðre stunde, heom eallum sittendum on heore
settlum endebyrdlice and singendum fiftynum sealmum, ealswa hi standað mid
þryfealdre todælinge, swa swa þa uferan seofan sealmas, gebigendum heora
cneowum æfter fif sealmum, gewordenre cnucunge fram þam ealdre.
 54. Soðlice, betwux þam oðrum stundum & þam geendedum
mid þam ilcan fiftynum sealmum ongynnan hi þone uhtsang, geendoðum þam
uhtsange þonne singan hi twegan sealmas, <foreign>Domine, ne in furore, &
Exaudiat te, Dominus</foreign>, ænne soðlice for þam cynge synderlice, oðerne
for þære cwene & for eal inhiredum mid þisan collectan,
<foreign>Quæsumus, omnipotens Deus, ut famulus tuus, rex noster</foreign>, oðre for þare
cwene, <foreign>Rege, quæsumus, Domine, famulam tuam</foreign>, þridde for eallum
inhiredum, <foreign>Deus, qui caritatis dona</foreign>.
 60. & swa sy gedon on eallum geendedum regollicum tidum.
 61. Æfter þysum sealmum gewurðe sum litel hwil on eallum
sumere, swa swa se regol bebyt.
 62. Ga seo scola mid heora magistrum to þare gewunelican neode
& belifan þa oþre innon cyrcean on heora gebedum, butan þam, þe
þære neode beþurfan.
 64. Æfter þysan folgian æftersanges, and æfter <foreign>Miserere
mei Deus</foreign> togeycean hi twegen sealmas for þam cyncge & þære cwene
& innhiredum, <foreign>Beati quorum & inclina Domine</foreign>, þam geendodum singan
hi þone antemp be þære halgan rode & þæræfter ænne be
sancta Marian & be þæs halgan arwurðnysse, þe byð gewurðod on
þære andweardan cyrcean, and gif þar nan ne byþ, singan hi be
þære cyric halgunga.
 69. Æfter þyson ys to ganne to þam oðran æftersange,
þæt ys <foreign>De omnibus sanctis</foreign>, singende ænne antiphonam to þæs
halgan reliquie oððe to þam portice, þe he byþ to gehalgod.
 71. Æfter <foreign>De omnibus sanctis</foreign> singan hi for forðfarenum
<foreign>Laudate Dominum in sanctis eius</foreign> on uhton, & on æfen <foreign>De profundis</foreign>.
 74. Ðæt gif hit byþ geendod be dæges leohte, swa swa hit
gebyreð, onginnan hi primsangc butan ælcere bellan cnelle, soðlice, gif
hit elles byþ, abidan hi dæges, & þonne se belle cnelle, beon hi
ealle gegaderode to primsancge, siððan æfter þam primsancge singan hi
twegen sealmas, þone æftran <foreign>Domine, ne in furore tuo, & Miserere mei,
Deus</foreign>, þaræfter <foreign>Requiem eternam</foreign> mid <foreign>Kyrrieleison</foreign> & <foreign>Pater noster</foreign>,
& þonne ærest for þæs lichoman costnunge mid precen <foreign>Proba nos,
Domine, non ueniat nobis, Domine, pes superbie & Anime fratrum &
sororum nostrarum reguiescant in pace</foreign> & collectan <foreign>Ure igne sancti
spiritus</foreign> & oðre <foreign>Inueniant, quæsumus, Domine</foreign>, & swa hi singan
þa seofan penitentiales sealmos & þarbetwynan <foreign>Inclina, Domine</foreign> mid
gewunelicum þeawe.
 83. Þysum, soðlice, geendodum, licgan hi ealle eadmodlice
astrehte ætforan þam weofode buton ælcere cnucunge oððe styrunge,
oð hit beo eal gefylled, & þa geendode singon, <foreign>Pater noster</foreign> &
þas twegen sealmos, <foreign>In te, Domine, speraui</foreign>.

END_TEXT
START_TEXT

ThCap 1 (Sauer)
B10.6.1.
Theodulf of Orleans, Capitula (Cambridge, Corpus Christi College, MS. 201, pp. 179-202): Sauer 1978, 305-403.



 0.305.1. Ic eow halsige, broðru ða leofestan, þæt ge mid
wæccendre gymen gehycgen ymbe þa fremunge godra weorca & ymbe þa
bote þa misdæda eow þæs underþeoddan folces, hu ge heom symble
mægen sweotolost getæcan þone weg þone ecan hælo ægðer ge mid
larum ge eac mid bysenum eowres þæs ryhtan lifes þæt ægðer ge ge
for heora fremunge ge we for eowre geornfulnysse mægen Gode licwyrðe
wæstmbære bringan of us þære befæstan nytte.
 0.305.10. Eac ic eow bydde georne, broðru, þætte þas
feawan cwidas þe ic for ure gemænre þearfe of halgum bocum gegaderade ge
gelome ræden & hyt on eowre gemynde gehealden & ge eower lif
dæghwamlice mid haligra boca rædinge & mid godra weorca bigenge
frætwian & betan, & mid eow þæm underþeoddan folce Gode
fultumiendum to þæm heofonlican rice higien.
 1.307.1. Butan tweon ge sceolon witan & symble gemunan þæt
we þe us befæst is seo gyming Godes folces & se recenddom heora sawle
þæt for eallum þæm þe for ure gymeleaste forweorðað we sceolon
riht agyldan on domes dæge.
 1.307.5. & for þæm þe we mid urum bisenum & larum
Gode gestreonende beoð, we beoð onfoonde þære mede eces lifes.
 1.307.7. To us is gecweden þurh urne Drihten, Ge syndan eorðan
sealt.
 1.307.8. Gif þonne þæt cristene folc is liodes mete & we
syndon þæt sealt þonne Godes fultumiendum þurh us sceal þæt folc
beon Gode to willan gehealden.
 1.307.12. Ge sceolon eac witan þæt eowre hadas syndan þa
æfteran hadas æfter urum hadum, & us þa nystan.
 1.307.14. Gelice þa biscopas syndan on gewrixle þara apostola
on þære haligra gesomnunge, swa syndan þa mæssepreostas on þam
gewrixle Cristes þegna.
 1.307.16. Ða bisceopas Arones & þa mæssepreostas
habbað þone had his suna.
 1.307.18. Forþon hit gedafenað þæt ge sien symble
gemyndige swa healicre geþinþenesse eowres hades & eac þære
halgunge & þære smyringe þe ge on eowre handa onfengon æt biscopa
handum, þa ge had underfengon, þæt ge næfre swa healice medumnesse ne
forwyrcen, ne ge eowre handa mid swa haligre smyringe gesmyrede syngiende ne
besmyten; ac healdende eowre heortan & lichoman clænnisse, eallum folce
ge bysne astellen wel to lybbene, & þæm þe ge foresyndan getæcan
þone rihtan weg to heofona rice.
 2.309.1. Eow gedafenað þæt ge swiðe syngallice halige bec
rædan & eow gelome gebiddan forþon þe þæs rihtwisan weres lif
þurh þa rædinge haligra boca to Gode bið getyhted & getrymed &
þurh þa gebedu hit bið gefrætwed be þam cwæð Dauid, in minre
heortan ic gehydde þine gespræcu þæt ic ne gesyngode wið þe.
 2.309.7. Ðis syndon witodlice þa wæpena þe deofol mid
oferswiðed bið, þæt is þonne ofthrædlice rædinga haligra boca
& gelomlice gebedu.
 2.309.9. Ðis syndan þa getawa þe mon mæg heofena rice mid
begytan.
 2.309.10. Mid þissum wæpnum beoð ælce uncysta forþricte
& mid þyssum andlyfenum bið ælc mægen gefed & gefyrðred.
 3.309.1. Ðæm tidum þonne ge þa rædinge haligra boca
forlæten & þa gebeda þonne sculon ge on sum nytlic weoroldweorc fon
forþon seo ydelnes is þære sawle feond & þæt se deofol swiðe
hraþe on sumum uncystum gebrincgð þone þe he gemet idelne ælces
godes werces.
 3.309.6. Ðurh þone gewunan haligra boca rædincge ge magon
ægðer ge geleornian hu ge sylfe to heofona rice cuman sculon ge eac hu ge
oðre læran sceolon.
 3.309.8. Ðurh þa gebedu þonne ge magon ægðer ge eow
sylfum ge oðrum mannum þæm þe eow on soðre lufan geþeodde beoð
on swiðe micelan hylpe beoð ge libbendum ge forðfarenum.
 3.309.12. Ðurh þæt handweorc ge magon eowerne lichoman
gewyldan þæt he þy lætra bið to uncystum & eac ge magon
getylian þurh þæt weorc þæt ge magon mid eowrum godum earmra manna
gehelpan þe sylfe nabbað & þæra myhta nabbað þæt hie wyrcen
magon.
 4.311.1. Ðæm tydum þe ge bisceopa gemot secen habbað eow
mid swylc mæssereaf & swylce bec & swylce huselfata & swylce ge
mid risnum eow þa befæstan þenunga þenian magon.
 4.311.4. And II preostas oððe III Oþþe swa fela læwedra
to þæm gecydra þæt hie þæt halige geryne arwurðlice mid eow
breman mægen þæt mon on eow geseon mæge hu geornlice & hu
hihtlice ge Gode on eowrum þenungum þeowien.
 5.311.1. Eac we beodað þæt þa oflætan þe ge on þam
halgan geryne Gode ofriað oððe ge sylfe bacen oððe eowre cnihtas
beforan eow þæt ge witen þæt hit clænlice & syferlice gedon sy
& þæt ægðer ge þa oflætan ge þæt win ge þæt
wæter þe to þære ofrunga sceolon on þæm mæssesange þæt
hie syn mid ealre clænnysse & geornfulnesse & mid Godes ege behogode
& begymde þæt þær nan þing unsyfernes on ne sy ne
unclænnes.
 5.311.9. Forþan nan mæssesang beon ne mæg butan þæm
þrim þingum þæt is oflætan & win & wæter swa þæt
halige gewrit cwið.
 5.311.11. Sy Godes ege mid eow & eall þæt ge don do ge mid
micelre geornfulnysse.
 5.311.12. Þæt win getacnað ures Drihtenes þrowunge þe he
for us þrowade, þæt wæter þæt folc þe Crist his blod for
ageat.
 6.313.1. Eac we beodað þæt þæm tidum þe
mæssepreost mæssan singe þæt nan wif ne genealæce þam weofode
ac standen on hyra stedum & se mæssepreost þær æt hiom onfo
þære ofrunge þe hig Gode ofrian wyllað.
 6.313.4. Wif sceolon gemunan hyra mettrumnessa & hyra hades
tyddernessa & forþon hie sculon ondrædan þæt hie ænig þara
haligra þinga onhrinen þe to cyrcean þenunga belimpað.
 6.313.8. Þæt hiom sceolon eac læwede weras ondrædan þy
læs hie geearnian swilc wite swilce Oza geearnode þa he wolde þa
Drihtenes arce beran swa him na togebyrede, forþon he wearð sona þa fram
Drihtene ofslægen.
 7.313.1. Ne sculon mæssepreostas nateshwon nænig þinga
ænlipie butan oðrum mannum mæssan syngan þæt he wite hwone he
grete & hwa him oncwæðe.
 7.313.3. He sceal gretan his ymbstandenda & hig him sceolon
andswarian.
 7.313.4. He sceal gemunan þone Drihtenlican cwide þe he on his
godspelle cwæð.
 7.313.6. He cwæð, ðær þær twegen men oððe þry
gegaderode beoð on minum naman þær ic beo tomiddes heora.
 8.315.1. We gesawon eac oft in cyrcean ægðer ge corn ge hig ge
hwylce woroldlicu þing beon gehealdene.
 8.315.2. Þonne nelle we þæt þær mon ænig þing inne
healde butan þa þe to þære cyrcean frætwum belympað, þæt is,
halige bec & huselfata & mæssereaf & cyrcean gegyrela on
gehwilcum þingum ge on hrægelum ge on fatum þylæs gif we elles, sy to
us gecweden swa swa to Iudeum þæs, Min hus is gecweden gebedhus, nu worhte
ge hit sceaðum to scræfe.
 9.315.1. Hit wæs eald þeaw on þissum landum þæt mon oft
forðgefarene men innan cyrcean byrigde & þa stowa þe wæron to
Godes þeowdome gehalgode & gebletsode him on to offrienne mon worhte to
lictunum.
 9.315.5. Ðonne nelle we nu heononforð þæt mon ænigne in
cyrcean byrie butan hit hwylc sacerdhades mon sy oððe eft swa rihtwis
læwede þæt mon wite þæt he on his lifes geearnunge libbende swilce
stowe geearnode his lichoman on to ræstanne.
 9.315.10. Nelle we eac þæt mon þa lichoman þe ær on
cyrcean bebyrgede wæron utweorpe ac þa byrgena þe þær gesyne syn
þæt mon oðer þara oððe hig feor on eorðan bedelfe oððe
oferwege & þære cyrcean flor emlice & gerysenlice gewyrce þæt
þær nan byrgen gesyne ne sy.
 9.315.15. Gif þonne on hwylcere stowe swa fela þæra byrgena
sy þæt hit to earðfoðlic sy to donne þonne læte man þa stowe to
lictune & nime þæt weofod þanon & hyt on clæne stowe asette
& þær cyrcean rære þær mon Gode arwurðlice & hluttorlice
offrigean mæge.
 10.317.1. Nis hyt ryht þæt man for ænigum oðrum þingum
to cyrcean gange butan for gebedum & for Godes lufan.
 10.317.3. Forþan þe we forbeodað ægðer ge geflytu ge
plegan ge unnytta word ge gehwylce unnyttnesse in þam halgan stowum to
ðonne/.
 10.317.5. Butan tweon þær þær Godes nama gelome gecyged
bið & þa halige gehryne on mæssesange geoffrod nis nænig tweo
þæt þær bið Godes engla andweardnes swyðe genehhe & hit
forþon swyðe pleolic is þæt man on þam halgum stowum aðer oððe
þæt do oððe þæt sprece þæt þæm stowum ne gedafenað.
 10.317.10. Ða ure Drihten þa men awearp of his temple þa þe
ægþer ge bohton ge sealdon þæt þæt hig Gode ofredon hu micele ma
wenestu þæt he mid yrre þa utaweorpe of his temple þe mid leasungum
& myd unnyttum gespræcum & mid ungemet hleahtrum & mid gehwylcum
unþeawum þa stowa þe to Godes þeowdome gehalgode wæron fylað &
besmytað.
 11.317.1. Nis hyt eac ryht þæt man mæssan synge on
ænigre stowe butan on cyrcean naðer ne on husum ne on ænigre stowe
butan on þæm stowum þe God to þæm geceas swa swa hyt awyrten is,
loca þæt þu ne offrige þine lac on ælcre stowe þe þu geseo ac
þær on þære stowe þe God to þan geceas þæt he his noman
þær sette, butan hyt on fyrde sy.
 11.317.7. Þonne hæbbe man geteld to þæm anum &
gehalgod weofod on þæm seo þenung þæs mæssesanges sy gefylled.
 12.319.1. Nis hyt ryht þæt ænig wifmon mid mæssepreoste
on husum wunige þeah hyt canones meder & swuster alifden & þæm
hadum þe mon nanes unhlysan æt wenan ne þorfte.
 12.319.4. Ðonne forbeode we hit þeah ælcum wifmen forþon
gif þær þa gesybban beoð hig habbað oðre ambihtmen þe mon mæg
ondrædan þæt þone mæssepreost to synne getyhte.
 13.319.1. Eac is gehwylcum mæssepreoste swyðe mycel þearf
þæt he hyne sylfne wið druncennysse scylde & eac þæt folc
þæt him underþeodde bið þæt ylce lære.
 13.319.3. Ne sceolon mæssepreostas æt ceapealeðelum ne etan
ne drincan ne hyg ne sceolon fremdra manna tunas ne hus ne for nanre
wæfereornnysse secan ne mid wifum ne mid nanum unclænum hadum nane
gebeorscipas habban.
 13.319.7. Ac gyf hig hwylc arwyrðe hyredes fæder to his huse
gelaðige se þe wyle mid his wife & mid bearnum on gastlicum gefean
blissian & æt him onfon þa gereord gastlicre lare & him syllan for
soðre lufan lichamlice gereordo þonne is hit cyn þæt ge þone mid
eadmedum gesecen & þone mid eowrum gastlicum larum gereordian þe eow
mid his woroldlicum godum gereordað.
 14.321.1. Ne spane nan mæssepreost nanne mon of oðre cyrcean
hyrnysse to his cyrcan ne of oðre preostscyre lære þæt mon hys cyrcan
gesece & him heora teoðinge syllan & þa geryhtu þe hig þam
oðrum syllan sceoldan.
 14.321.4. Ac gehwylc sy blyðe þæs þe him æt his cyrcan
cume & þæs Gode þancie forþon hit is awriten þæt nan man ne
scyle oðrum don þæt he nelle þæt him man do.
 14.321.7. & hit cwið eac on þæm halgan godspelle, loca,
hwæt ge willen þæt eow oðre men don do ge hiom þæt ylce.
 14.321.10. Ðonne loca hwa ongean þis wynne & ure lare
forhicgen þonne wite he þæt oðer þara oððe he sceal þæs
hades þolian oððe hit swiðe stiðlice gebetan æfter boca dome.
 15.321.1. Eac we beodað ælcum gemete þæt nænig
mæssepreost oðres mæssepreostes preost ne wyrde ne hyne ne spane ne
þeah he hyne gesece þæt he hyne na ne underfoo forþon hit is swiðe
fæstlice on canonum forboden.
 16.321.1. Gyf hwylc mæssepreost onfunden bið þæt he
aðer oððe preosthades oððe læwedes hades men ænige medsceat
selð oððe sealde forþi þe he wilnige oðres preostes cyrcean
oðþingian wite he for þyssum reaflace & for þisse reðan gytsunge
þæt oðer þæra oððe he sceal his hades þolian oððe on
cwearterne hit mid swiðe langre & strengre hreowsunge betan æfter boca
dome & be bisceopes hæse & gewitnisse.
 17.323.1. Gif man hwylc metrum cild to mæssepreoste bringe sy of
swylcre mæssepreostescyre swylce hyt sy þonne fullie he hit sona & for
nænigum unæmtan ne forlæte he hit ne fullie sy þonon þe hit sy.
 17.323.5. Gif he hit þonne for ænigum þinge forlæt &
hit butan fulluhte gewit þonne wite he þæt he sceal on domesdæge for
þa sawle riht agyldan Gode.
 18.323.1. Ne sy nan sacerdhades man ne læwedes hades þe ma
þe durre geþristlæcan þæt aðer oððe calic oððe disc
oððe ænig þara fata þe to godcundum bigonge gehalgod bið to
ænigum woruldþinge do.
 18.323.4. Witodlice se þe of gehalgodum calice aht elles drincð
butan Cristes blod þæt on þæm geryne þæs mæssesanges bið
gehalgod oððe þone disc to ænigum oðrum þeningum deð butan to
þæs weofodes he mæg wenan þæt him gebirige swa Baldazare dyde.
 18.323.9. Þa þa he nam þa Drihtenes gehalgodan fata on his
þenunge he forleas ætsomne ægðer ge his lif ge his rice.
 19.323.1. Gyf hwylc mæssepreost wile his nefan oððe his maga
hwilcne to lare don æt þære cyrcena hwilcre þe us to healdenne
befæste synt þonne unne we þæs swiðe wel.
 20.325.1. Mæssepreostas sceolon symble æt heora husum
leorningmonna sceole habban & gif hwylc godra wile his lytlingas hiom to
lare befæstan hig sceolon swiðe lustlice hig onfon & him estlice
tæcan.
 20.325.4. Ge sceolon geþencean þæt hit is awriten, þa þe
gelærede beoð hig scynað swa heofones birihto, &, þa þe manige
men to rihte tyhtað & gelærað hi scynað swa swa steorran in
ecnysse.
 20.325.9. Ne sceolon hig þeah for þære lare næniges
þinges wilnian æt hyra magum butan þæs þe hig hyra agnes þances
him don wyllað.
 21.325.1. Witodlice þeah eall halgu gewritu mid bisenum & mid
larum godra weorca gefyllde syn & mon on þam feldum þara haligra
gewryta swiðe eaðe þa wæpnu metan mæg mid þam mon þa uncysta
ofercuman mæg & gode weorc fryðian fyrðrian, þeah us gewearð
þæt we on þyssura gewryte sumes haliges fæder cwidas settan to
fryðinge & to lare godra worca.
 21.325.7. On þæm cwide is feawum wordum gesæd hwæt we
don sceolon & wið hwæt we us healdan sceolon.
 21.327.10. Ærest on forweardum þær is on beboden þæt
gehwa lufie his Drihten God mid ealre his heortan & mid ealre his sawle
& mid ealle his mægene & his þone nestan swa swa hyne sylfne.
 21.327.13. Ond æfter þon is beboden þæt mon man ne slea
ne unrihthæmed ne fremme ne ne stele ne nanes oðres mannes þinga on
unriht ne wilnige ne on leasre gewitnesse ne beo.
 21.327.17. Eac hit is beboden þæt he ælcne mon arie &
nanum men ne do þæt he nelle þæt him mon do & wiðsace his
lichoman lustum & fylige Cristes bebodum & clænsige his lichoman
& worulde glenge ne wilnige & fæsten lufie þearfan fede &
nacode scryde, untrume neosige, deade byrge, ælcum swyncendum on helpe sy
& þa sorgiendan frefrige.
 21.327.25. & hyne sylfne þæs þe he mæge symble
ægþer ge wið woroldspræce ge wið worolddæda warnige & healde
& him nan þing swa in ne læte swa Cristes lufan & on his yrre nan
þing ne do þe him eft ofþyncean þyrfe ne huru nane hwile nan yrre ne
healde & on his heortan nan facen næbbe & nanum men sybbe cosse ne
sylle butan he on heortan wið hyne fulle sybbe hæbbe & wyð nanne man
nan yrre næbbe ofer sunnan setlgong ac ælcum þara þe wyð hyne
abelge ær sunnan setlgange he hyt on his mode forgife.
 21.327.35. & soðe Godes lufan & monna he na ne forlæte
& na ne swerige þylæs þe he manswerige & of his heortan & of
his muðe symble soðfæstnysse forðbringe & nanum men yfel mid yfele
gylde ne nanne teonan ne do ac gif him hwa hwylcne do he þæt geþyldelice
forbere & for Godes lufan his feond lufie & gif hyne hwa wyrige he
þone na eft ne wyrge ac hine ma bletsige & gif hine hwa for hwylcum ryhte
onscunie & ehte geþoligie he þæt lustlice.
 21.329.45. Ne beo ge ofermode ne beo he druncengeorn ne beo he to
slapol ne beo he to micel æte ne beo he to slaw ne beo he to eornigende ne
beo he to tælende ac ealne his tohopan sette he on God & þonne he
hwæt to gode doo telle he þæt Gode næs him sylfum & þæt he
to yfele deð oððe ær dyde wite he þæt þæt com fram him
sylfum.
 21.329.52. Gemyne he symble domesdæge & ondræde him
hellewite & mid ælcre gastlicre gewilnunge wilnige he þæs ecan
lifes & geþence he dæghwamlice þone ytemestan dæg his lifes &
ealle tyda tilige he tela to donne & geþence he buton tweon þæt he
symble bið ondweard Godes eagum.
 21.329.58. & gif him hwylce yfele geþohtas on mod becumen
þonne andette he þa sona & his gastlicum læce þæt is his
scrifte & geþence he ymbe ures Drihtenes þrowunge hu he for his
eadmodnysse & for ure nydþearfe þe gesceop ealle gesceafta wæs
gemedomad on rode beon ahangen & hu him wæron ægðer ge fet ge handa
mid næglum þurhdryfene & hu he wæs mid spere on his sydan
gestungen.
 21.329.66. Þonne mæg he mid þyssum geþohte geflyman þa
yfelan geþohtas & of his mode afyrran.
 21.329.68. His muð he sceal symble from þweorum & yfelum
wordum healdan ne sceal him beon leof fela to sprecanne on unryht ne he ne
sceal spræcan ydelu worð þa þe unnytte hleahtor upahebben ne he eac ne
sceal lufigean micelne & ungemetlicne cancettende hleahtor.
 21.331.73. Ac haligra boca rædinge he sceal lustlice gehyran
& gelome he sceal his gebedu began & þa his ærgedonan yflu mid
tearum & mid geomorunge dæghwamlice on his gebedu he sceal Gode andettan
& him forgyfnysse biddan & God georne biddan þæt he hyne gehealde
ægðer ge wið þara ærgedonra yfla edlæcunge ge wyð gehwylce
misdæda.
 21.331.80. His lichoman lustum ne sceal he fulgan his agene wyllan
he ne sceal fulgan ac on eallum þingum he sceal his lareowes bebodum hyran ge
þeah þe hyt sy, swa swa God wylle þæt hit ne sy, þæt se lareow
þe him tela tæce him sylf elleshu do.
 21.331.84. He sceal gemunan þone cwyde þe ure Drihten on his
godspelle cwæð þæt þæt hig eow don haten do ge þæt &
þæt þæt hig sylfe doð ne do ge þæt þonne hig eow tela
tæcean & him sylf on þweorh doð.
 21.331.88. Ne wilnige he þæt he sy halig gecweden ærþon
þe he sy ac geearnige ærest þæt he sy þæt he drihtenlicor
mæge beon halig genemned.
 21.331.91. Godes beboda dæghwamlice mid dædum gefylle he
clænnysse lufige ne nænigne mon he ne hatige ne æfest ne andan ne
hæbbe he geflytu ne lufie he upahefednysse fleo he ealde men arige he &
geonge lufige in Cristes lufan.
 21.331.95. And for his feondum gebidde he mid þam þe wið hyne
ungerædnysse hæbben ær sunnan setlgonge gehweorfe he to sybbe be Godes
miltse ne geortrywe he næfre.
 21.331.99. Nu þonne þis synt þa lara & þa tol gastlices
cræftes þa gif hig from us dæges oððe nyhtes ungeteoriendlice
begongenne beoð & æt ures lifes ende gefylde beoð þonne bið us
seo med æt Drihtene witod þe he gehet þæm þe his bebodu healdan
& gelæstan woldan.
 21.333.104. Þa næfre nan eage ne gesyhð ne nan eare ne
gehyrde ne on nanes mannes heortan ne astah þa gegearwode God þæm þe
hyne lufiað.
 22.333.1. Ealle ge geleaffulle men synt to myngienne gemænlice
from þon læston oð þone mæstan þætte ælc mon geleornige
Pater noster & Credon.
 22.333.3. & him is to cyðenne & to bodienne þæt on
þissum twam cwydum is se staðol ealles cristenes geleafan.
 22.333.5. & butan hwa þas twegen cwydas asingan mæge &
swa gelyfe swa ðæron sægð & hyne mid oft gebidde ne mæg he
beon wel cristen.
 22.333.8. Hit wæs gefyrn gesett þæt nan þara manna þe
ne cuðe Credan & Pater noster þæt he ne moste naþer ne æt
biscopes handa ne æt fulwihte nanum men onfoon ne hine mon furðon fulluhte
fullian ne moste ne biscopian buton he þa ylde næfde þæt he þonne
gyt þa ærgenemnedan cwydas geleornian ne mihte.
 23.335.1. Eac is cristenum læwedum mannum to cyðanne
þætte gehwa him tuwa huru gebidde on dæge butan hwa oftor mæge,
þæt is on morgen & on æfenne.
 23.335.4. Butan hwa <foreign>Pater noster</foreign> & Credan cunne gesynge &
cwæðe, Drihten þu þe me gehiwadest & worhtest, gemiltsa me, God
gemiltsa me synfullum.
 23.335.6. & Gode þancie he his dæghwamlicre ondlyfene
& þæt he hine to his anlicnesse gesceop & hine from nytenum
asced.
 23.335.9. & þissum þonne swa gedonum & his Scippende
anum geweorðodon, he cleopie to Godes halgum & bidde þæt hig him to
Gode þingien, ærost to Sancta Marian & syððan to eallum Godes
halgum.
 23.335.13. Ða þe cyrcean geræcean magon don hi þis on
cyrcean.
 23.335.14. Þa þe þonne cyrcean geræcean ne magon don hig
hit þær þær hig syn ægðer ge on æfenne ge on morgenne
forþon se sealmsceop cwæð, on ælcre stowe is Godes anweald.
 23.335.17. & eft he cwæð to Gode, on ælcre stowe þu
bist & þeah ic on heofonas astyge þær þu bist, swylce he cwæde
ne mæg ic nane stowe gemetan þe þin onweald on ne sy.
 24.337.1. Sunnandæg is swiðe healice to weorðianne.
 24.337.1. Forþon we bebeodað þætte nænig mon ne
geþristlæce on þone halgan dæg on nan weoruldweorc befon butan mon
his mete gearwige butan hwam gebyrige þæt he nyde faran scyle.
 24.337.5. Þonne mot he swa ridan swa rowan swa swilce færelde
faran swylce to his wege gebyrige on þa gerad þæt he his mæssan
gehyre & his gebedu ne forlæte.
 24.337.8. On Sunnandæg gesceop God ærest leoht & on
þæm dæge he sende Israhela folce on þam westene heofonlicne hlaf
& on þone dæg he aras of deaðe þa he ær his sylfes wyllum for
moncynnes hælo deað geþrowade.
 24.337.11. & on þone dæge he sende þone halgan gast on
his þegenas.
 24.337.13. Þonne forþon is hit swyðe micel cyn þæt
gehwylc cristen man þone dæg swyðe arwurðlice weorðige.
 24.337.14. & hit gedafenað þæt gehwylce cristene men
þa þurhteon magon on Sæternesdæg cume to cyrcean & him leoht mid
bringe & þær æfensang gehyran & on uhtan þone uhtsang &
on morgenne mid heora offrungum cuman to þære mæssan symbelnysse.
 24.337.19. & þonne hig þyder cumen ne sy þær nænig
facn ne nænig geflytu ne nænig ungeþwærnes gehyred ac smylte mode
æt þære halgan þenunge ægðer ge for hig sylfe ge for eal Godes
folc þingien ægðer ge mid heora gebedum ge mid heora ælmessan.
 24.337.23. & æfter þære halgan þenunge him geliþa
ham hwyrfe & mid his freondum & his nyhstum & mid ælðeodgum
hine gastlice gereordige & hine wið oferæt & druncennysse beorge.
 25.339.1. Eac is gehwylcum mæssepreoste micel þearf þæt
he his hyremen georne tyhte & lære þæt hig cumlyðe syen &
nænegum farendum men hyra husu ne wyrnen don him elles Godes þances to
gode þæt hig þonne willen oððe mægen.
 25.339.5. Forþon butan tweon þæt mon Godes þances cumum
gedeð þæt mon deð Gode swa swa he sylf on domesdæg cwið to þam
þe him on þa swyðran hand gesette beoð, ic wæs cuma & ge me
onfengon .
 25.339.8. Ða þonne þe Godes þances hwylcne cuman underfon
ne wilnigen hig þær nanra woruldleana.
 25.339.11. Ðurh cumliðnysse swiðe monige men Gode gecwemdon
to þon swiðe þæt hig þæs wyrðe wæron þæt Godes englas
hig sohton.
 25.339.12. Ne sceal nan man woruldmede wilnian æt þam cuman
forþam þe him is gehaten ece gefea fore on Godes rice.
 26.341.1. Eac is swiðe micel þearf þæt ge georne mænra
aða styran & eowrum hyremonnum cyðon hu ungefohlicu scyld þæt is
& hu swyðe hit is forboden ægðer ge on þære æ ge on witegna
bocum ge on Cristes agenum bocum.
 26.341.5. Þonne habbað we geahsod þæt hit sume men doð
to lytelre scylde, þonne nis hit na swa ac is an þæra mæstena scylda
& on þa ylcan wisan hit is to betanne þe manslyht oððe æwbrice
oððe elles hwilc þara heafodlicra leahtra to betanne is.
 26.341.10. Eac ge sceolan witan & eowrum hyrigmonnum cyðan
þætte gehwylc þara þe þara heafodlicra leahtra hwylcne gefremed
hafað & to dædbote cyrran nele þæt him is to forbeodenne
æghwylc gemana mid cristenum mannum ge in cyrcean ge butan ge æt ge drinc
ge samodwunung on husum butan hig to dædbote gecyrran willun.
 27.343.1. Eac is mæssepreostum micel þearf þæt hig hyra
mannum cyðen þæt hyne gehwa georne wið wo gewitnysse gehealde forþon
hit swiðe hefegu scyld is & ure Drihten swyðe fæste on Synai
þæm munte þa scylde forbead & þus cwæð, Ne beo ge næfre on
nanre læsre gewitnysse forþon se leasa gewita ne bið he næfre
ungewitnod.
 27.343.7. Swilc mon swylce þa scylde gefremeð oððe gefremed
hafað mid þære ylcan dædbote he hyne sceal geclænsian þe we
ær bufan sædon be þæm mænum aðum & eac oðrum heafodlicum
leahtrum oððe fram eallum cristendome beon asceaden.
 27.345.12. Hwæt mæg beon þæslicre þonne hwa for
gytsunge goldes & seolfres oððe deorwyrða hrægla oððe
ænigra woruldþinga on swa hefige scylde gehreose þæt he sceole
oððe VII gear on swiðe nearwre yrmðe on þære dædbote lybban
oððe fram eallum cristendome beon aworpen?
 27.345.17. Ure Drihten cwæð þæt þam men nawiht ne
forstode þeah he ealne middaneard gestrinde gif he his sawle forleosan
wolde.
 28.347.1. Eac we beodað þæm mæssepreostum þe us
underþeodde synt þæt hig swiðe geornlice ymb þæs folces lare syn,
þa þe on bec gelærede syn þæt hig gelomlice & geornlice heora
hyrigmen of þæm bocum læren þa þe þonne swa forð on bec
gelærede ne syn.
 28.347.5. Þonne beoden hig hyra gyngrum þæt hig yfeles
geswicen & don good secen sybbe & folgien þære.
 28.347.7. & secgen him þæt Godes eagan beoð ofer þa
ryhtwisan men & his earan gehyrað þara ryhtwisra bene & Drihtenes
ondwlita bið ofer þa yfeldondan men to þon þæt he hig forspille
& adylige of eorðan hyra gemynd.
 28.347.12. Ne mæg eower nan hyne lare beladian.
 28.347.12. Ælc eower hafað tungan, seþe god sprecan wile
symble he mæg sumne mon gebetan.
 28.347.14. Sona swa sacerda hwylc hwone on won gesyhð he sceal
ealle mægene tilian þæt he hyne on rihtum gebrynge ægðer ge
þreagende ge halsigende ge biddende & hine no ne forlætan ær he
hyne on sumum godum weorcum gebringe.
 28.349.19. And ic wylle þæm tidum þe æt gemetinge Gode
fultumiendum we tosomne æt seonoðum cumen þæt gehwa me wite to
secganne hwylcne þæstm he Gode gefultumiendum on his scyre gestryned
hæbbe & hwæt he his hyremen on rihte gebroht hæbbe þe ær on
woh lifde.
 28.349.23. & gif hwa mines fultumes beþearf þonne bið he
him sona gearo on soðre lufan Godes & manna swa forð swa ic fyrmest
gelæstan mæg.
 29.349.1. Eac ge sceolon myngian eowre hyremen þæt hig hyra
gebedu genehlice began.
 29.349.2. On þas wisan ge hig sceolan læran þæt hie hig
gebidden.
 29.349.3. Ærest hig sceolan syngan Credon þonne bið þæt
geliccost þon þe hig æteowen þone stoðol hyra ryhtan geleafan.
 29.351.5. & æfter þon þe he Credan gesungen hæbbe
þonne cwæðe he þrywa, God þu þe me gesceope gemyltsa me, &
þriwa, God gemyldsa me synfullum.
 29.351.8. & æfter þon gesynge <foreign>Pater noster</foreign>.
 29.351.9. & æfter þon gif he þone stede hæbbe &
þone æmtan þonne bidde he Sancta Marian ærest & þa halgan
apostolas & þa halgan martyras & ealle Godes halgan þæt hig him
to Gode þingien.
 29.351.12. & þonne his heafod foreweard mid þære halgan
rode tacne gewæpnige þæt is gesenige hine.
 29.351.14. & þonne upahæfenum handum & eagum on his
heortan he Gode þancie ealles þæs þe he him forgeaf ægþer ge
yðran ge unyðran.
 29.351.16. Gif he þonne þone æmtan næbbe þæt he eall
hit þus gedon mote þonne gedo he swaþeah swa we ær bufan cwædon,
þæt is, cweðe þriwa, God þu þe me gesceope gemyltsa me, &
þrywa, God gemyltsa me synfullum, & æfter þon ynweardre heortan
gesynge <foreign>Pater noster</foreign> & hyne gesenige.
 30.353.1. Æghwylce dæg we sculon Gode æne oððe tuwa,
oððe oftor gyf we magon on urum gebede ure synna andettan cwæðendum
þæm wytgan, Drihten, mine scylde ic dyde þe cuðe & mine
unryhtwisnysse ic þe ne hæl.
 30.353.5. Ic cwæð, ic andette þe, Drihten, mine
unrihtwisnysse wið me sylfum & þu Drihten me forgeafe þa arleasnysse
mynre synne.
 30.353.8. Ðonne æfter þære andetnesse mid geomrunge &
heortan onbryrdnesse we sceolon us to Dryhtene gebiddan & þone fiftigan
sealm syngan oððe þone XXIIII oððe þone XXV oððe þara sumne
þe þær to swylcum belympð & swa þæt gebed gefyllan.
 30.355.14. Seo andetnes þe we mæssepreostum doð ura synna
þis heo us deð to gode þæt onfongnum fram him halwendum geþeahtum
& læcedomum þara wamma þe we him on us sylfe for urum agnum
gewyrhtum secgað & gehealdnum þonne þæm bebodum þe hig us
beodað we mid þon magon ure synna adiligian.
 30.355.19. Ðonne seo andetnes þe we Gode anum andettað deð
hio us þæt to Gode; Swa we oftor hig gemunað swa forgyt God hyra
hraðor Drihten cwædendum þurh þone witgan, ðinra synna ne geman ic.
 30.355.23. Ðonne ongean þon swa we oftor misdæda forgytað
swa gemon hig God geornor.
 30.355.24. Us is þearf þæt we geþencen hwæt Dauid se
witga cwæð & eac þon don swa we nyhst magan.
 30.355.26. He cwæð, Mine unryhtwisnesse ic oncnawe & min
syn bið symble ongean me.
 31.357.1. elce synne mon sceal his scrifte andettan þara þe
he æfre gefremede oððe on worde oððe on weorce oððe on
geþohte.
 31.357.4. Eahta syndan heafodlice synna þonne is swiðe lyt
monna þæt ne sy mid þæm sumum oððe eallum besmiten.
 31.357.6. An is gyfernes metes, oðer unrihthæmed, þrydde
worulde unrotnes, feorðe gytsunge feos, fyfta ydel gylp, syxta æfest,
seofoða yrre, eahtoða ofermedla.
 31.357.9. Ðonne hwa to his scrifte cymeð on þa gerad þæt
he wille his þearfa to him sprecan & his synna andettan þonne sceal se
scrift hine georne ahsian be þæm þe he him andettað hu þa þing
gedon wæron hwæðer þe gewealdes þe ungewealdes & hwæþer
þe færlice þe þurh ærbeþohte wisan.
 31.359.15. & him þonne be ælcre misdæda þa bote
scrife be þon þe seo dæd gedon wæs.
 31.359.16. Swiðe ungelic bið se mon þe hyne sylfne wergende
oðerne mon ofslyhð þæm þe oðerne gesætað & hyne
ofslyhð.
 31.359.18. Swa hit byð ægðer ge æt hæmedum ge æt
gehwylcum misdædum.
 31.359.19. Se scrift sceal ahsian gehwylces þinges þone þe to
him his þearfe sprycð & hine læran þæt he him nan þing ne
hele ne on worde ne on weorce þæs þe he æfre wene þæt he wið
Godes wyllan geworohte.
 31.359.23. & se scrift him sceal æt gehwylcum þingum þa
bote secgan.
 32.361.1. Hyngriendum we sceolon syllan mete & þyrstendum
drync nacode we sceolan oferwreon & untrume & þa þe on carcerne syn
we sceolon neosian & cumum we sceolon onfon swa ure Drihten sylf cwæð,
me hyngrede & ge me sealdon etan, me þyrste & ge me sealdon dryncan,
ic wæs nacod & ge me scriddon, ic wæs untrum & on þæm
carcerne & ge min neosodon.
 32.361.8. Ðonne sceal ælc mon on him sylfum þas þing
gastlice habban & on oðrum monnum he sceal hig licumlice gefyllan
forþon þeah he þis eal licamlice gefylle ne mæg hit him to þan ecan
life gehelpan gyf he on wrænnesse & ofermedlan & on æfeste &
on oðrum manigfealdum unþeawum þa þe nu longe to tellan is his lif
lyfað.
 32.361.15. Ac sona swa se mon ongyte þæt he Crist on him
næbbe þe cwæð, ic eom se libbenda hlaf þe of heofenum adune astah,
& þa soðan lufan seo is þære sawle fostor buton tweon þonne he
bið hyngriende.
 32.361.18. Ac þonne gyf he þurh god weorc forlætnum his
ærran unþeawum him Crist to gelaðað & hyne sylfne mid þære
soðan lufan swetnesse gefylleð þonne fet he þonne higne seolfne
hyngriende on his mode.
 32.363.23. Se þonne se hine sylfne gesyhð bedæledne beon
þara streama haligra gewrita lara & þæs Halgan Gastes þonne bið
he genoh þurstig.
 32.363.25. Ac gif he þonne hyne sylfne mid þæm æspryngum
Godes worda gelecð & his mod mid þære swetnysse þæs gastlican
gedrinces gefylleð he seleð þæs þonne dryncan his þyrstendum
mode.
 32.363.29. Se þonne seþe gesyhð hine sylfne ryhtwisnesse
& oðera godra weorca besceadenne hu ne bið he genoh nacod?
 32.363.31. Gif he þonne mid ryhtwisnysse & mid oðrum godum
weorcum hine sylfne begæð hwæt deð he þonne butan hyne sylfne
nacodne gescridd?
 32.365.34. Se þonne seþe ligeð on þæm bedde his uncysta
& on þære adle his unryhtwisnesse swinceð & gebunden bið mid
þæm rapum his synna & ymbseted mid þæm wagum his misdæda &
in þæm þystrum bið his unrihtwisnesse þonne bið he genoh seoc
& on swiðe þystran carcerne.
 32.365.39. Ac gyf he þonne ariseð of þam bedde his unþeawa
& þurh andetnisse utgæð & þurh þone wop soðre dædbote
bið alysed fram his synnum & þanon utgæð to þam leohte godra
weorca bigonges butan tweon hyne sylfe untrumne & on carcerne he neosað.
 32.365.44. Se þonne seþe hyne sylfne gesyhð on þam wege
þisses andweardan lifes swincan & mid þæm stormum unþeawa swa swa
mid strangan lyfte stormum beon geswencedne & gesyhð þæt he þa
hlywðe godra weorca næfð þonne mæg he þonne witan þæt he
bið on syðfæte & wel gysthuses beþearf.
 32.365.49. Ac gyf he þonne hyne sylfne gelædeð to þæm
huse haligra mægena & he hine þara on heora gescyldnesse gehealdeð
þonne onfehð he þonne cuman on him sylfum.
 32.367.53. Eall þas þing þonne se mon þe him sylfum
gastlice deð Crist on him þæs lim se mon is he fedeð & he
drenceð & he gescrideð & he neosað & he onfehð.
 33.369.1. Eac syndon Godes frynd to myngianne þæt hig hyra
bearn læran þæt hig hyra yldrum gehyrsume syn forþon Drihten
cwæð, Ara þinum fæder & þinre meder þæt þu sy þe leng
lifra ofer eorðan.
 33.369.4. Eac sceolan þa yldran beon hyra bearnum geþwære
cwæðendum þæm apostole, Ge yldran ne sceolan ge eowru bearn to
yrsunge geciegean.
 33.369.7. Ne sceolan ge þeah him nane misdæda lætan on
ungewitnode.
 33.369.8. Salomon cwæð, Seþe sparað þa gerde gyrde he
hatað his bearn.
 33.369.9. Ne bið nan misdæd on þære toweardan worulde
butan wrace forlæten butan hit ær þær gebet sy.
 33.369.11. Forþy is gehwæm micele betere þæt he her his
bearn þreage for his misdædum þonne sy him þær Godes yrre
gehealden.
 34.371.1. Eac þa sacerdas sceolan þam folce secgan þæt
þæt is soð lufu on þære se mon lufað God swiðor þonne hyne
sylfne & his nyhstan swa swa hyne sylfne & nænigum men nelle don
naht þæs þe he nylle þæt him mon do & monigu oðru þing þe
nu longe to reccanne synt.
 34.371.6. Ðonne wenað sume men þæt on mete & on drence
sy soð lufu þonne nis hit na swa; be þon cwæð se apostol, Godes rice
nis hyt naðer ne mete ne drync.
 34.371.8. Ac þeah þær þær mon mete & drync for
soðre Godes lufan seleð hyt bið swiðe god weorc & hit bið gemong
oðrum halgum weorcum geteald.
 35.373.1. Eac synt to manigenne þe be cypingum libbað þæt
hig swa þara woruldgestreona wilnigen swa hig huru þæt ece lif ne
forleosan.
 35.373.3. Buton tweon þa þe swiðor þenceað ymbe
woroldlicu gestreon þonne ymbe hyra sawle hælo swiðe swiðe hig
dwoliað & be þon sum wis mon cwæð, hyra ingeþanc hig forleosað
on hyra wege.
 35.373.6. Þis andwerde lif he nemde her for weg.
 35.373.7. Ac him is þearf þæt hig gehyren þæs apostoles
lare.
 35.373.8. Se apostol cwæð, Ne beswice eower nan oðerne on
cypinge, forþon loca, hwæt hwa oðrum on þon to wo gedo oððe on
ænigum þingum God his bið wrecend.
 35.375.12. Ðæm scipmannum is beboden gelice & þæm
landbuendum þæt ealles þæs þe him on heora ceape geweaxe hig Gode
þone teoðan dæl agyfen & eac of þæm nygon dælum heora
ælmessan don.
 35.375.15. Swa is eac gehwylcum men beboden þæt he of þæm
ylcan cræfte þe he his lichoman nydþearfe forðbringeð he scyle his
sawle þearfe forðbryngan seo is betere þon se lichoma.
 36.377.1. On þære nyhstan wucan ær halgan nyht sceal gehwa
to his scrifte gan & his dædum geandettan & his scrift him sceal swa
scrifan swa he þonne on his dædum gehyreð þæt him to donne bið.
 36.377.4. & he sceal his hyrigmonnum eallum beodan on Godes
bebode þæt gyf hyra ænig wið ænigne mon ænige unsome hæbbe
þæt he wið þone geþingie.
 36.377.7. Gyf þonne hwa to þan cyrran nylle þonne ne mæg
he þam scrifan ac þonne he sceal cyðan bisceope þæt he hyne to ryhte
gecyrre.
 36.377.9. Gyf he Godes beon wylle þonne man sceal ælce unsome
& ealle geflytu gestyllan.
 36.377.11. & gyf hwylce þær beoð þara þe hwæt
æbylhða wið oðre habbað þonne sceolan hig þa forgyfan þæt
hig þe freolicor cwæðan mægen on þam Drihtenlican gebede, Drihten,
forgyf us ura synna swa swa we forgyfað þam þe wið us agylteð.
 36.377.16. & þonne swa geclænsodum modum inggangen on þa
tid þæs halgan fæstenes & þurh dædbote hig sylfe clænsien
wið þara halgena Eastrena forþon seo dædbote is æfterum fulwihte
gelice & on þæm fulwihte beoð þa ærgefremedan synna forgyfene.
 36.379.21. Swa beoð eac þurh þa dædbote geclænsode þa
synna þe æfter þam fulwihte gefremede beoð.
 36.379.22. Seofon gemetum us cyðað halige gewritu þæt
synna beoð forgyfene, ærest on fulwihte þæt us wæs seald for synna
forgyfnesse.
 36.379.26. & oðre syðe for þrowunge be þon cwæð se
sealmsceop, eadig bið se wer se him Drihten synne ne getealde.
 36.381.28. Æfter þæs ylcan Dauid cwide synna beoð
forgyfene þurh fulwiht & hig beoð oferwrigenne for dædbote & heo
ne bið geteald for martyrhade.
 36.381.31. Ond þriddan syðe þurh ælmessan hig beoð
alysede be þon cwæð Daniel to Nabachodonossere þam cyninge, Lys þine
synna mid ælmessum on þearfena gemyltsunge, & þæt, swa swa
wæter adwæsceð fyr swa adwæsceð seo ælmesse þa synne.
 36.381.35. & Drihten cwæð on þam godspelle, syllað
eowre ælmessan þonne magon ge þurh þæt beon clæne.
 36.381.38. Feorðan syðe gyf þu forgyfest þæm þe wið
þe gesyngode swa hit on þæm godspelle cwið, forgyfað þonne bið
eow forgyfen, syllað þonne bið eow geseald.
 36.381.41. & eft, Gyf ge forgyfað þæm þe wið eow
gesyngode þonne forgyfeð eow eowre heofonlica fæder eowra synna.
 36.383.43. Fyftan syðe gyf hwa þurh lare & þurh bodunge
Godes beboda hwone from his wo to rihtan gecyrreð swa swa se apostol
cwæð, seþe gedeð þæt se synfulla from his woo to rihte gecyrreð
his sawle he alyseð fram deaðe & þa mengo his synna he oferwryhð.
 36.383.48. Syxtan syðe for soðre lufan Godes & manna swa
swa hit gecweden is, seo soðe lufu Godes & manna oferwryhð þa mengo
synna þurh þone Hælend Crist urne Drihten.
 36.383.52. Seofoðan syðe þurh dædbote swa Dauid cwæð,
ic beo gecyrred on mynre yrmðe þonne me bið tobrocen se hrycg swylce he
cwæde.
 36.383.54. Sona swa ic mines ofermedlan & mynra unþeawa
geswice & heora hreowsunge & dædbote do beforan Gode swa hæbbe ic
forgyfnesse.
 37.385.1. Ðæt lengtenfæsten mon sceal mid swiðe healicre
gymene healdan swa þæt þær nan dæg ne sy butan Sunnandagum anum
þæt ænig mon æniges metes bruce ær þære teoðan tide
oððe þære twelfte butan hwa to þan mettrum sy þæt he fæstan
ne mæge & geongum mannum þe þa yldo nabbað þæt hig þæt
fæsten ahebban magon.
 37.385.7. Forþon þas dagas synt teoðungdagas þæs geares
& we hig forþon sceolon mid ealre arfæstnysse & halignesse
begongen.
 37.385.10. Hit is þeaw þæt mon oðru fæstenu oft for
freonda lufan mid ælmessan lysað þonne ne mot mon þis mid nænegum
þingum brecan.
 37.385.12. On oðre tid þa men þe fæstað hy myd
fæstene mede æt Gode geearniað & hiora synna forgyfnysse gyf hig
þæt fæsten þeah mid ælmessum gefrætwiað.
 37.387.15. Ac on þas tid þonne seþe fæstan mæge &
nele butan tweon eces wites he him sylfum earnað forþon þe Drihten sylf
þas dagas þurh Moysen & þurh Eliam & þurh hyne sylfne mid
halgum fæstene gehalgode.
 38.387.1. Dæghwamlice is gehwylcum men þearf þæt he his
ælmessan sylle þearfendum mannum.
 38.387.2. Ac swaþeah þonne we fæstað þonne sceolan we
maran ælmessan syllan þonne oðrum dagum forþon þe þone mete &
þone drync þe we þonne brucan sceoldan gif we ne fæsten þonne we
sceoldan þone þearfan gedælan.
 38.387.6. Forþon gyf we fæstað & þæt underngereord
to þam æfengifle healdað þonne ne bið þæt nan fæsten ac
bið seo metetid geuferad & bið þæt æfengyfel getwifealdad.
 39.389.1. Monegra monna gewuna is þonne he fæstan sceolan
þæt sona swa hig þa nonbellan gehyrað hig to mete foð.
 39.389.3. Ac nis hit naht gelyfedlic þæt þæt sy medeme
fæsten ac þæt is riht þætte æfter nonsange mon mæssan gehyre
& æfter þære mæssan his æfensang on þa tid & æfter
þam æfensange gehwa his ælmessan sylle swa swa him to onhagie &
syððan to mete fon.
 39.389.8. Gyf þonne hwa mid hwylcum unæmtan genyd sy þæt
he to þære mæssan cuman ne mæge ne to þæm æfensange þonne
swaþeah gewunige he fæstende þæt he wite þæt seo mæsse &
se æfensang sy gesungen & swa þonne gefyldum his agnum gebedum &
his ælmessum he his goda bruce & gereorde onfoo.
 40.391.1. On þas tid sceal beon forhæfednes gehwylcra
smeametta & syferlice & clænlice is to libbenne.
 40.391.3. Ða þe on þas halgan tide magon cyse & ægru
& fisc & win forgan swiðe healic fæsten þæt bið, þa
þonne þe for untrumnesse oððe for hwylcum oðrum þingum hit forgan
ne magon him is þearf þæt hig his gemetlice brucan & þæm tidum
þe hit alyfed is þæt is æfter þæm æfensange.
 40.391.8. And naðer ne win ne oðerne drenc he ne underfo to
nanre druncennysse ac to his heortan gereordnysse.
 40.391.11. Wines druncennes & synlustas synt forbodene næs
meoloc ne cyse.
 40.393.13. Ne cwæð se apostol na ne ete ge cyse ne ægru ac
he cwæð, Ne oferdrincað ge eow wines ne oðera ealeða in þæm
bið fyrenlust.
 41.393.1. Ælce Sunnandæge on þisse halgan tide is to husle
to gangenne butan þæm monnum þe amænsumede beoð.
 41.393.2. Swa eac on ðunresdæg ær Eastrum & on
Frigedæg & on Eastoræfen & on Eastordæg ond ealle þa dagas
þære Eastorwican synt mid gelicere eawfæstnysse to begangenne.
 42.395.1. On þæm halgum fæstendagum ne sceal mon nane
geflytu ne gecid upahebban ac symble in Godes lofe & in nydbehefum weorcum
we sceolon staðolfæstlice gewunigan.
 42.395.4. Forþon þe ure Drihten þreað þa þe on
fæstendagum willað hiora borga manian & geflytu & gecid
uparæran þurh þone witgan þus cweðende, on fæstendagum bið
gesyne hwilcne willan ge habbað on þæm dagum ge asecað ealle eowre
borgas & to gecide & to geflytum ge fæstað & swiðe
arleaslice ge bærað hynað eowre broðru.
 42.395.10. Ealle cristene men synt on Gode gebroðoru.
 43.397.1. Eac is gesynscipum micel þearf þæt hi hig on þas
halgan tid clænlice healdan butan ælces hæmedes besmytennysse
þætte hig þurh arfæst lif geclænsedre heortan & hiora lichoman
gode mid gecwemum dædum to þam halgan Easterdæge becuman mægen.
 43.397.5. Forþon ne forstondeð þæt fæsten nowiht
þæt mid gesynsciplice weorce bið besmyten ne þæt forneh ðon þe
ma þæt ne bið mid gebedum & mid wæccum & mid ælmessum
gefrætwed.
 44.397.1. Eac þæm folce is to secganne þætte þæm
tidum þe hig þæm halgan geryne onfon Cristes lichoman & blodes,
þæt is þæm halgan husle, þæt hig þæt mid micle ege &
arwyðnesse don.
 44.399.5. And hig ær þæm ægðer ge mid fæstenum ge
mid ælmessum & hig sylfe clænsigen & hig forhæbben from
þæm gesynsciplican weorce & from gehwylcum uncystum & hig
ægðer ge mid gebedum ge mid ælmessum ge mid gehwylcum godum weorcum hig
frætwien swa þonne mid micelre arwyrðnysse his onfon.
 44.399.11. Ægðer is swiðe frecendlic ge þæt him hwa
ungeclænsod & unmedomlice onfoo & eac þæt him hwa to lange
butan sy.
 44.399.13. & him huru nan mon onfon ne sceal butan his scriftes
leafe þæm he sceal habban ær geandet eal þæt he wið Godes willan
geworhte þæs þe he geþencan mæge & æfter his dome betan.
 44.399.17. Monige mynstermen þeah synt & widwan swa haliges
eawfæstes lifes þæt hig þæt dæghwamlice don magon þonne hig
willað.
 45.401.1. Ðonne beodað we eac þæm mæssepreostum þe
ægðer ge Sunnandagum ge eac oðrum mæssedagum ær þære
heahmæssan syngan willað þæt hig þæt deagolice don þæt hig
nanne dæl þæs folces from þære heahmæssan ne ateon.
 45.401.4. Forþon hit is se wyresta gewuna þæt monige men
ægðer ge Sunnandagum ge eac oðrum mæssedagum begað, þæt is
þætte hig sona on ærnemergen willað mæssan gehyran & sona
æfter þære mæssan from ærnemergenne ofer ealne dæg on
druncennysse & on wiste hiora wombe þeowiað nas Gode.
 45.403.11. Ðonne bebeode we þæt nænig mon nanes metes
onbite ærþon þe seo þenung gefylled sy þære heahmæssan ac
ealle ge wif ge wæpned hie gesomnien to þære heahmæssan & to
þære halgan & gastlican cyrcean & þær þa heahmæssan
& Godes wurdes bodunge gehyren.
 45.403.15. & swa we ær cwædon þa mæssepreostas geond
þa gebedhus na ne syngen buton hig hit swa deagollice don swa hig nanne man
fram þære heahmæssan ne ateon & þæt sy ær middemorgenne
þæt hig magon him sylf eft æt þære heahmæssan beon.
 45.403.20. Gehwylces hades mannum we beodað þætte hwa þa
heahmæssan sece buton þam gehalgedum mædenum anum þam þeaw oððe
gewuna nis þæt hig of hyra mynstre gan, þa sceolon binnan heora mynstres
locum gewunian & him þær mæssan gehyran.

END_TEXT
START_TEXT

ThCap 2 (Sauer)
B10.6.2.
Theodulf of Orleans, Capitula (Oxford, Bodleian Library, MS. Bodley 865): Sauer 1978, 339-403.



 25.339.13. Lic, ðe næfre gystas on husærne onfoð, buton
sellendlices gysthuses med ær apinsod sy, & þæt God don hæt for
andfenge heofena rices, for gestreone eorþlicra þinga beodon.
 26.341.1. To bodianne is eac swylce þæt geleaffulle wið
manað warnien & fram þam healice forhæbben, witende þæt hit is
mycel scyld, & on æ & on witigum & on Cristes bec forboden.
 26.341.4. We gehyrdon soðlice sume men lyt understandan ðas
scylde, & cweþan þæt sumum gemete manswarum leoht dædbote gemet
scile beon onset; ac swylce dædbote him ge sceolon onsettan, swylce be
æwbrice & be forligere & be manslihte & be oðrum
heafodleahtrum.
 26.341.10. Gyf hwylc soðlice, þurhtogenum manaþe oþþe
ahwylcre heafodlicre synne, ondrædende dædbote lange yrmþe, to
andetnesse cuman nele, fram cirycean he is to anydanne & fram
gemænsumunge & midhlyte geleaffulra, þæt nan mid him ete ne ne
drince, ne ne gebidde, ne on hys hus hine onfo.
 27.343.1. To secganne him is þæt hi eac swylce fram leasre
cyðnesse hy forhæbben, wytende þæt ðæt hefegost scyld is &
fram Gode selfum on ðære dune Synai forboden, cweþendum þam ylcan
Drihtne, Na lease cyþnesse þu sege, & on oþre stowe is sæd, Leas
cyþere ne byð ungewitnod.
 27.343.6. Wite hine eac swylce swa hwylc swa ðis þurhtyhþ,
oððe swylcere dædbote to afeormiane swa bufan gesæd is be manaþe,
oððe swylcere genyþrunge oþþe amansumunge to gehynanne swa bufan
gesæd is.
 27.345.10. & to secganne him is þæt we ne cweþað
þæt hit healic dysig sy, ac healic man þæt man for gytsunge goldes
& seolfres oþþe reafa oþþe æniges þinges, oððe þæt
oftust gesælþ, ðurh druncen, on swa mycele scyld befealle, &
oþþe seofen gear he sy on nearowre yrmþe, oþþe he sy fram cyricean
anyd, Drihtne cweþendum, Hwæt framað men þeah he gestryne ealne
middangeard & his sawle forwyrd do.
 27.345.18. Witodlice þonne he oðrum bið geþuht arfæst
wuniende, & him selfum wælhreow wunaþ.
 28.347.1. We myngiaþ eow þæt ge gearwe syn folc to
læranne.
 28.347.2. Se þe halige boc cunne, bodige halige boc; se þe
soþlice ne cunne, huruþinga þæt cuþost is he folcum secge, þæt
hy cirren fram yfele & don god, secen sibbe & fylgen þa, for þam
þe eagan Dryhtnes ofer ryhtwyse & earan hys æt hyra benum, &
Dryhtnes andwlita ofer wyrcende yfelu, þæt he forspille of heorþan hyra
gemynd.
 28.347.8. Nan eornostlice hyne beladian mæg þæt he næbbe
tungan hwanon he mæge ænigne getimbrian.
 28.347.9. Sona soþlice swa he ænigne dweliendne gesihþ, swa
swa he mæge, oþþe þreagende oððe halsiende oþþe cidende fram
gedwolan he hyne ongean teo, & to gefremmane god weorc hine tyhte.
 28.349.13. Þonne we soþlice Drihtne fultumiendum to sinoþe on
an becumaþ, wite anra gehwilc us to secganne hu micel Drihtne gefilstendum he
swunce, oþþe hwylcne wæstm he gestrinde.
 28.349.16. Oþþe gyf hwylc of belimpe ures fultumes behofað,
us mid soþre lufe he myngie, & we mid soþre lufe eac swylce him fultum
to þurhteonne na ne ylden.
 29.349.1. Myngian ge sceolon geleaffulle þæt hi syngalnesse
& gecneordnesse hæbben to gebiddanne.
 29.349.2. Þæt gemet soðlice to gebiddanne sceal swylc beon,
þæt ærest gesædum gebede þæt we credo nemnað, swylce his
geleafan staþole getealdum, cweþe swa hwylc swa hyt sy þriwa, ðu þe
me gesceope, Drihten, gemyltsa me.
 29.351.6. God, milde beo þu me synfullum, & gefylle þæt
drihtenlice gebed þæt we nemnað <foreign>pater noster</foreign>.
 29.351.8. Gif he eornostlice þæt rum & þone æmtan
hæbbe, þonne bidde he þa haligan apostolas & martyras þæt hi
for hyne þingien; & gewæpnedum andwlitan mid rodetacne upahafenum
eagum mid heortan & handum Gode þancas do.
 29.351.12. Gif soþlice seo tid eal þis to gefremmanne
ungenihtsum beo, genihtsumie þæt an, þu ðe me gesceope, Drihten,
gemildsa me.
 29.351.14. God, milde beo ðu me synfullum, & <foreign>pater noster</foreign>
mid geomrunge & heortan forbrytednesse.
 30.353.1. Ælce dæg witodlice we sceolon Gode on urum gebede
æne oþþe tuwa, butan hwa oftor mæge, andettan ure synna, swa se
witega cwæð, Minne gylt cuðne þe ic dyde, & unrihtwisnessa mine ic
ne behydde.
 30.353.4. Ic cwæð, ic andette ongean me unrihtwisnesse mine
Drihtne, & þu forgeafe arleasnysse synne minre.
 30.353.7. Gedonre andetnysse mid geomrunge & tearum Drihtne on
gebede, to singanne is se fiftigoða sealm, oþþe se feower &
twentigoða, oððe se an & þritigoða, & oðre to þam sylfum
þingce belimpende, & swa to gefyllanne is þæt gebed.
 30.355.12. For þam seo andetnes þe we mæssepreostum doð us
fultum bringð, for þam onfangenum halwendum geþeahte fram him,
halwendestum dædbote begymenum oþþe gemænum gebedum synna wommas we
adylgiað.
 30.355.15. Seo andetnes þe we Gode sylfum doð framað to þam
þæt, swa we urra synna gemyndigran beoð, swa hi swiðor God ofergyt;
& swa we hi swiðor ofergytað, swa God hi swiðor geman, him sylfum
cweþendum þurh witegan, & synna þinra ic ne geman lengc.
 30.355.20. Gemun þu hy soðlice þæt Dauid se witega cyþ
þæt he dyde, þonne he cwyð, For þam unrihtwisnesse mine ic oncnawe
& sin min ongean me is symble.
 31.357.1. Andetnessa to syllane synt be eallum synnum þe oþþe
on weorce oþþe on geþance ðurhtogene beoð.
 31.357.3. Eahta synt frymþlice leahtras, buton þam earfoþlice
ænig mæg beon gemet.
 31.357.4. Þys hy sindon: se forma is gyfernis, þæt is wambe
frecnes, oþer forliger, þridda asolcennes oþþe unrotnes, feorþa
gytsung, fifta idel wuldor, syxta anda, seofeþa yrre, eahtoþa ofermodnes.
 31.357.8. Ðonne eornostlice hwa to scryfte cymþ, he sceal beon
ahsod geornlice hu oþþe of hwylcum intingan he þa synne þurhtuge þe
he/ andet þæt he gedon hæbbe, & æfter gemete ðære dæde
him sceal dædbot beon demed.
 31.359.12. He sceal beon læred þæt he be þwyrum
geþohtum do his andetnesse.
 31.359.13. Him sceal eac swylce beon to geþeod þæt he be
eahta frymþlican leahtrum do his andetnesse, & se mæssepreost him
sceal be naman anra gehwylcne leahter secgan, & be þam his andetnesse
onfon.
 32.361.1. Hingriende synt to gefyllanne, þyrstende to drencanne,
nacode to forhelianne, untrume & þa þe on cwærterne beoð to
geneosianne, & cuman in to gelaðianne, Drihtne cweþendum, Ic hingrode
soðlice & ge sealdon me etan.
 32.361.5. Witodlice þas ealle eac swylce on him selfum gehwa
sceal gastlice don, & an oþrum flæsclice gefyllan, for þam þe
forneah naht fremiaþ þas ealle ece lif to begytanne, gif he gallice &
ofermodlice & andiendlice & strudgendlice his lif drohtnað, & gif
he leahterfullice & unendebyrdelice lyfað, & fram oþrum godum
weorcum æmtigað.
 32.363.12. Se þe eornostlice gesihð þæt he sylf Crist
næfð, þe cwæð, Ic eom hlaf lifiende þe of heofonum stah, &
soðe lufe, seo is saule foda næfð, se hingreð witodlice; ac gif he
symle gode worc Criste to geþeodeþ, & of soðre lufe swetnesse hine
gefylð, hyne sylfne hingriende eallinga he fet.
 32.363.18. Se þe lare haliges Gastes & haligra boca flodum
þoliende byð, witodlice hine þyrst; ac gif he hine of flodum Godes wordes
gindlecþ, & his mod of gastlices drinces swetnysse drencð, he him
sylfum þyrstendum drinc gyfð.
 32.363.23. Se þe gesihð hine sylfne rihtwisnesse oþþe
oðrum godra worca gegearwungum nacodne, & he scryt hine mid rihtwisnesse
oþþe oþrum mægenum, hine sylfne buton tweon he scryt.
 32.365.26. Gyf hwa on bedde hys leahtra liþ, & of adle his
unrihtwysness dyrfþ, & mid rapum hys synna gebunden byþ, & mid
wealle hys leahtra beset on þystrum his unryhtwysnesse byð, untrum
witodlice he is.
 32.365.29. Ac gyf he of bedde his leahtra þurh andetnesse ut
gæþ, & þurh dædbote heofas of bendum his synna unbunden byþ,
& to leohte godra weorca ut gæþ, hine selfne untrumne & on
cwearterne asetne buton tweon he geneosað.
 32.365.34. Gyf he on þyses lifes wege gesyhþ þæt he
dyrfe/, & of leahtra ystum & swylce of sumre lyfte hreohnesse gedrefed
byþ, & andfengcstowe godra weorca næfþ, wite he þæt he on
siþfæte aset gysthuses wædlaþ; & gyf he hine selfne to mægena
huse gelædeþ, & hine on hyra gebeorhge onfehþ, cuman witodlice he
onfehþ.
 32.367.40. Ða ealle þonne he hy him selfum gastlice
gegearwaþ, Crist on him, ðæs lim he is, he fedeþ & drencþ &
scrydeþ & geneosaþ & onfehþ.
 33.369.1. To myngianne synt geleaffulle haligre Godes gesomnunge
þæt hy hyra suna & dohtra læren þæt hy hyrsumnesse hyra yldrum
magum gegearwien, Drihtne cweþendum, Sunu, weorþa fæder þinne.
 33.369.4. Witodlice eac þa magas sceolon ymbe hyra bearn
gemetfæstlice don, apostole cweþendum, Nellen ge to yrsunge gegremian
eowre bearn.
 33.369.8. Witodlice eac þæt him is to secganne þæt, gyf
hy for gecyndlicre lufe arian willað on gyrdum hyra bearnum, na Drihten þa
witeleaslice læt, buton of belimpe þæslic dædbot gegearwod sy, for
þam þe leohtre is þam bearnum maga swingcela to geþolianne þonne
Godes yrre on to beyrnanne.
 34.371.1. To myngianne is folc þæt hi undergyten þæt
þæt is soð lufu þæt man God lufie swiðor þonne hine selfne,
& his nyhstan swa swa hine selfne, & ðæt he nelle oðrum don,
buton þæt he wille þæt him sylfum sæle, & fela þe lang is to
atellanne.
 34.371.6. Witodlice swa hwylce swa wenað þæt soð lufu sy
on æte & on wæte, oþþe on oþrum anfondlicum & sellendlicum
þingum, na hwonlice hie dweliað, cweðendum apostole, Godes rice nis mete
& drync.
 34.371.9. Witodlice eac þa selfan, þonne hie mid soþre lufe
beoð, hi beoð gode & ongemang mægenu to tellanne.
 35.373.1. To mingianne synt þa þe manggungum & þinga
ceapungum onwaciaþ, þæt hie na swiþor eorðlice gestreon þonne ece
lif gewilnien.
 35.373.3. Witodlice se þe swiþor be eorðlicum þingce
þonne be his sawle hæle ðincgþ, swiðe fram soðfæsþnesse wege
he dweleþ, & neah sumes wises wordcwide, on his life he forlist his
innoþas.
 35.373.6. To filgeanne is soþlice on þison dæle, swa swa on
oþrum þingum, seo apostollice spræc, se cwæþ, & þæt nan ne
oferga ne ne beswice on mangunge his nihstan, forþam þe God is wrecend be
þisum eallum.
 35.375.11. Swa swa witodlice fram þam þe of geswincum æcera
& oþrum geswincum andlifene & scrud & nidbehefu menniscum bricum
to begitanne geornlice onstandaþ, teoþunga & ælmessan to sillanne
syndan; swa fram þam witodlice þe for heora neodum mangungum onwuniað, to
donne is.
 35.375.16. Æghwylcum men God sealde cræft of þam he fed
byþ, & anra gehwylc of his cræfte þe he his lichoman neadbehefe
fultumas hæfþ, þære sawle witodlice, þæt is nydbehefre, he sceal
fultumas þenian.
 36.377.1. On þære ærestan ucan ær Lenctenes anginne
andetnissa mæssepreostum syndon to syllanne, dædbot to onfonne,
twyræde to gesibbianne, & ealle saca to geliþianne, & men sceolon
giltas gemænelice forgifan on hira heortum, þæt hy þe freolicor
cweþen, Forgif us giltas ure, swa swa we forgifaþ giltendum urum.
 36.377.7. & swa ingangende on eadiges Lenctenes tide clænum
& afeormodum modum to haligre Eastran genealæcan, & ðurh
dædbote hi silfe geedniwien, seo is þæt æftre fulwiht.
 36.379.11. Swa witodlice fulwiht, swa eac dædbot synna
dilgaþ.
 36.379.12. & forþam þe æfter fulwiht synful edniwan ne
mæg beon fullod, þes læcedom dædbote fram Drihtne is seald, þæt
þurh þa dædbote æfter þam fulwihte sinna syn afeormode.
 36.379.15. Þæt seofon gemetum synna beon forgifene halige bec
gesweotoliað.
 36.379.17. Ærest on fulwihte, þæt is for sinna forgifenisse
geseald.
 36.379.19. Oþre siþe þurh martyrdom neah þam þe se
sealmsangere cwæþ, Eadig byð se wer þe him Drihten his sinna ne
oþwit.
 36.381.22. & neah þæs ylcan Dauides cwide þæt sinna
beoð þurh fulwiht forgifene, & hy beoð þurh dædbote oferhelede,
& þurh martyrdom hy ne beoð oþwitene.
 36.381.25. Þriddan siðe þurh ælmessan, swa Daniel þam
awyrgedan cyninge Nabochodonosor sæde, Sinna þine mid ælmessum þu
alys on þearfena mildheortnyssum.
 36.381.27. & elleshwær is gecweden, Weter acwencð byrnende
fyr, & ælmesse acwencð sinne.
 36.381.29. & Drihten cwæð on his godspelle,
þeahhwæðre syllaþ ælmessan, & efne nu ealle þingc eow beoð
clæne.
 36.381.32. Feorðan siþe, gif hwa forgifð þam þe ongean
hyne agilt, swa swa hit gerædd is, Forgifaþ & eow bið forgifen,
syllað & eow bið seald.
 36.381.34. & eft Fæder eower forgifð eow eowre sinna, gif
eowra anra gehwilc of his heortan forgifð.
 36.383.37. Fiftan siþe, gif þurh eowre bodunge & godra
worca bigenc hwilc oþerne fram his gedwylde gecirð, neah þam þe se
apostol cwæð, Gif hwa sinnfulne of gedwilde his weges gecirð, he
gehælð his saule fram deaðe, & oferheleð his sinna mænigu.
 36.383.42. Sixtan siþe þurh soðe lufu, neah þam þe hit
awriten is, Godes sibb oferwrihð sinna mænigu þurh hælendne cyningc,
Drihten urne.
 36.383.45. Eahtoðan siðe þurh dædbote, neah þam þe
Dauid cwæð, Ic wæs gecirred on minre yrmðe þa me wæs þorn on
afæstnod.
 37.385.1. Soþlice þæt Lengtenfæsten mid healicre begimene
is to healdanne, þæt, buton Sunnandagum, þa forhæfdnesse oftogene
sint, natyþeshwon fæsten sy abrocen, for þam ða dagas syndon
teoðunga ures geares, þa we sceolon mid eallre æfestnesse &
halignesse adreogan.
 37.385.6. Ne sy soðlice nan intinga on þyssum dagum fæsten
to abrecanne: for ðam ðe on oþrum tidum is gewuna for soþre lufe
intingan fæsten beon tolysed, on þysum soðlice hit ne sceal beon
abrocen.
 37.385.9. For þam on oþre tide fæsten on selfes willan &
dome æghwylces is aset, on þysum soþlice se ðe ne fæst, he Godes
bebod forgymþ.
 37.385.12. & on oþre tide se þe fæst, he forhæfdnesse
mede geearnaþ; on þysum soðlice, buton seocum & cildum, swa hwylc swa
ne fæst, he wyte him gestrynð for ðam þa selfan dagas Dryhten ge
ðurh Moysen ge þurh Eliam ge ðurh hine selfne on haligum fæstene
gehalgode.
 38.387.1. Fæstendagum soðlice ælmesse is to donne, &
þone mete oþþe drinc þe gehwa self brucan sceolde, gyf he ne fæste,
he þearfum dæle, for þam ðe hit nis nanre mede, ac metta geeacnung,
þæt hwa fæste & his undernmete oð æfen sparie.
 39.389.1. Manega gewuniað þe wenaþ ðæt hy fæsten,
sona swa hy nonhringc gehyraþ, ðæt hy to þære nigoðan tyde
etaþ, ða natyþeshwon sint to gelyfanne þæt hy fæsten, gyf hy
etaþ ær æfenþenung sy gebremed.
 39.389.4. To efstane is soþlice to mæssan, & gehyredum
mæssan symlum & æfensangum, & ælmessum gesealdum, to mete is
to genealæceanne.
 39.389.8. Gyf soþlice hwylc mid neode gebunden sy, þæt he to
mæssan becuman ne mæge, gewenedre æfentyde, hys gebede gefylledum, he
sceal fæsten tolysan.
 40.391.1. Forhæfdnes soðlice on þysum dagum sceal beon
forneah ealra esta, & syferlice & clænlice is to lybbanne.
 40.391.3. Se ðe soðlice fram ægrum & cyse & buteran
& fixum & wine forhabban mæg, he is myceles mægenes.
 40.391.5. Se ðe witodlice fram þam, for untrumnesse oððe
ahwylcum weorce, forhabban ne mæg, he bruce, for an þæt he þæt
fæsten oð æfen symbellice breme; & win næs to druncennesse, ac
to gereorde his lichaman nyme.
 40.391.9. Ðæt hwa fram cyse & meoluce & buteran &
ægrum forhæbbe, & ne fæste, is gedwolenlicost & fram eallum
gesceade ascyred.
 40.391.11. Soþlice wines & ælces wætan druncennes
& galnes synt forbodene, næs meoluc & ægru.
 40.393.14. Ne cwæð witodlice se apostol, Nellen ge þigcan
meoluc & ægru, ac he cwæð, Nellen ge beon gynddrencede of wine, on
þam is galnes.
 41.393.1. Ælc Sunnandæge on Lencten Cristes lichaman &
his blodes haligdomas syndon to onfonne, buton fram þam þe amansumode synt,
& on þunresdæg ær Eastrun, & on Easteræfen, & on
þæm dæge Drihtnes ærystes, buton dædbetendum, fram eallum is to
gemænsumianne, & þa dagas ðære Easterlican ucan ealle mid gelicre
æfæstnesse synt to weorðianne.
 42.395.1. On þysum eowra fæstena dagum nænige geflitu,
nænige saca sceolon beon hæfde, ac on Godes lofum & on neadbehefum
weorce is to þurhwunianne.
 42.395.3. Drihten þurh his witigan ðreaþ þa þe geflitu
& saca on Lenctentyde begaþ, & þe wytu fram hyra gyltendum
gegyrnað, cweþende, Efne nu on dæge eowres fæstenes beoþ gemette
wyllan eowre, & ealle eowre gyltendras ge hametað.
 42.395.8. Efne nu to geflitum & sacum ge fæstaþ, & ge
sleaþ of fyste arleaslice.
 43.397.1. To forhæbbane is soþlice on þysum haligostum dagum
fram gemæccum, & clænlice & arfæstlice is to lybbanne,
þæt gehalgodre heortan & lichaman þas haligan dagas syn adrogene,
& swa sy becumen to þam haligan dæge Eastran, for þam þe forneah
naht ne framaþ þæt fæsten þæt mid gesynscyplicum weorce bið
besmiten, & þæt þæt gebed & wæccan, oþþe
ælmesdæda ne bebeodaþ.
 44.397.1. To myngianne is folc þæt hy to ðam þurhhaligum
haligdome Drihtnes lichaman & blodes nateþeshwon unforwandienlice
genealæcen, ne fram þam swiþe forhebben, ac anra gehwylc mid ealre
geornfulnesse & gleawnesse geceose ða tid, hwænne he sume hwile fram
gesynscyplicum weorce forhæbbe & fram leahtrum hine afeormige & mid
mægenum gefrætwige & ælmessum & gebedum onwunige, & swa
siððan mid myclum ege & arwyrþnesse to swa mærum haligdome
genealæce.
 44.397.10. Witodlice swa swa is frecenfullic gehwylcne unclænne
to swa mærum haligdome genealæcean, swa is frecenfullic fram þam
langere tide forhabban, buton gesceade þæra þe amænsumude synt.
 44.397.13. Soþlice fram eallum gewisre tide is to
gemænsumianne, buton ðam swiðe æfæstum & haliglice libbendum
þe forneah ælce dæge þæt doð.
 45.401.1. Ðæt þa mæssan ðe gind Sunnandagas sindrie
fram mæssepreostum beoð, na swa in opennesse beon, þæt ðurh ða
folc from openum mæssena symblum, þe on ðære þryddan tide regollice
beoþ, beo fram abroden, for þam ðe wyrst gewuna is, oþþe on
Sunnandagum oððe on gehwylcum freolsdagum, sona swa hwylc gehyrð
mæssan breman, eacswylce þeah heo beo for forðfarenum, he aweg gewit,
& gynd ealne dæg fram ærnemergenne druncennisse & oferfyllum
swyþor þonne Gode þeowaþ.
 46.403.10. To myngianne is folc þæt hit ær openlicre &
geendudre þenunge to mete ne genealæce, & þæt ealle to openlicre
haligre meder, þæt is to þære halgan cyrcan, mæssena symblu &
bodunge to gehyranne becumen, & mæssepreostas gynd gebedhus
nateþeshwon buton swa wærlice ær þære oðre tide bremen, þæt
þæt folc fram openlicum symblum ne sy fram abroden.
 46.403.16. Ac oþþe ða mæssepreostas ðe on þære
burge embehwyrfte oððe on þære sylfan burg syndon, oþþe folc, swa
we foresædon, on an to openlicre mæssena weorþunge tosomne becumen,
buton Gode gehalgedum wifum, þam nis þæslic þæt hy to opennesse ut
gan, ac hy sceolon on mynstres clusum beon behæfde.

END_TEXT
START_TEXT

ConR
B10.7.
Rules of Confraternity: Brotanek 1913, 27-8.



 2. Ðis is þæra gerædnessa sum þe bisceopas geræd
habbað heom sylfum to þearfe.
 3. Ærest þæt hy ealle anræde beon & an lufian for
gode & for worulde, & þæt hy beon swa hym to gebyreð <foreign>cor unum
et anima una</foreign>.
 5. & hy geræddon þæt æt æfre ælcere mæssan
þe heora ænig sylf gemæssige gemune mid þrim collectum synderlice hys
gehadan.
 8. & begyte heora æghwylc þæt man æfre æghwylcere
wucan for ealle geferan ane sundermæssan synderlice gesinge.
 10. & þonne hwylcum bisceope forðsið gebyrige, þonne
singe ælc bisceop sylf þreo mæssan for þa sawle butan he furþor
wylle, & butan þam wite he þæt he gefylle XXX mæssena & XXX
æfensanga & XXX uhtsanga, & gedæle an pund for þa saule; healf
wið mæssan & healf ælmesmannum.
 16. & gefreoge anne man for þa sawle, & anne þearfan
fede XXX daga.
 18. & æt þam þritigeþan dæge gebaðige swa feala
þearfena swa he mæst mæge & þam do eallum æt & wæt,
& to wæde fylste gyf he hwæt wylle.
 21. Se þe þas gerædnesse mid gode geyce, god hyt him
geleanige swa him leofost sy, amen.
 23. We gretað eac ealle ure gebroþra & geswustra þe
abbudhades syn & abbudyssan swyþe bliþelice, & hy geornlice
myngiað & eadmodlice biddað þæt hy for godes lufon heora agenne
þearfe, & þæra þe hy æt godes dome forð lædan sceolon
georne beþenceon.
 28. & we gyrnað þæt hi us on heora gebedrædene mid
heora gebroðra & geswustra fultume synderlice eac habbon, swaswa we
bisceopas us betweonan geræd habbað, nelle we to him gyrnan feohgesceotes,
ne freotmannes, butan hwa sylf wylle, & þæs þe bet unne.
 34. Ac þære gebedrædene we wilniað georne þæt hi for
us beon ge on life ge on legere & we eaþmodlice for hi beon wyllaþ, be
þam sylfan gemete þe we geahxiað þæt hi for us doþ.
 38. Eala leofan gebroðru & geswustra, geþencað swyþe
georne þa oferneode þe us eallum ys gemæne.
 40. God us gehealde for hys micelan mildheortnysse & us
gescylde þæt we næfre ne forwurðon on ðam towerdan dome þe we
ealle to gelaðode synt.
 43. AMHN.

END_TEXT
START_TEXT

Conf 1.1 (Spindler)
B11.1.1.
Confessionale pseudo-Egberti (Oxford, Bodleian Library, MS. Junius 121): Spindler 1934, 176-94.



 1. <foreign>De episcopis vel presbyteris seu diaconis, ammonitio quomodo
iudicantur cum peccant.</foreign> Biscop gyf he dearnunga licge, æfter canones dome
fæste XII winter, and ælmessan sylle swyðe, and on teara agotenesse
bidde him Godes are, sume willað þæt he eft sy unhadod.
 5. Mæssepreost gif he hine forlicge, fæste III winter and III
æfestenu, on wucan fæste he twegen dagas to æfenes.
 7. Gif he mid nunnan hæme, sy him his fæsten ðe swyðor
geyced, þæt is VII gear.
 8. Diacon fæste þreo winter, gif he hine forlicge, and swa
munuc.
 9. Gif he bearn gestryne, fæste he ðe swyðor, swa biscop him
deme oððe mæssepreost.
 10. Man unhadod and unmunecod gif he hine forlicge, fæste XII
monað, gif he bearn cenne, fæste IV winter, gif he hit ofslea, fæste
VII winter.
 13. <foreign>De monachis, sanctimonialibus et sacerdotibus.</foreign> Munuc oððe
gehalgod fæmne gif hi heo forlicge, fæste VII winter, sume willað III.
 15. Gif hwa his had forleose, mæssere oððe biscop, sy he in
hreowe oð deað, þæt his sawl lifige.
 16. Sacerd gif he man ofslea oððe hine dearnunga forlicge, sy
he of his hade aworpen.
 18. Ne mot man geongan men wif forgyfan, gif he hine ær to
munuchade geþingað.
 20. <foreign>De laycis quomodo peniteant.</foreign> Læwede man him wif agende
gyf he oðres ceorles wif wemme oððe fæmnan, fæste an winter, gyf
heo bearn hæbbe, fæste III winter, gif he þonne hægsteald sy,
fæste VII winter, sume willað XII.
 24. Se ðe mid his meder oððe swustor oððe dohtor hæme,
fæste XII and swa ðeah geseo se sacerd, on hwylcum hade he sy.
 26. Swa hwylc man swa mid neate hæme, fæste X winter oððe
VII; sume willað III winter, sume an, sume C daga.
 28. Geseo se man, hwylc se man sy oððe þæt neat, in eallum
ðingum behofað gesceadwisnesse, swa we beforan cwædon.
 29. Swa hwylc swa on muð sæd forlæteð, fæste VII
winter.
 30. Swa hwylc man swa mid his mennen gehæme, fæste an winter,
gif heo bearn hæbbe, gefreoge þæt and swa þeah fæste an winter.
 33. <foreign>De iuvenis.</foreign> Lytel cniht gif he byð fram maran ofðrycced
in hæmede V fif niht, gif he him geðafige, fæste XV nihta.
 36. Gif he stele oððe myrten ete and he hit wite, fæste VII
dagas, gif he hæbbe XX wintra and owiht ðylces do, fæste XX nihta.
 38. Gyf þes ylca mid his handa hine besmite, fæste XX daga.
 39. Gyf men in werlicre yldo owiht þyslices gelimpe, fæste XL
nihta, sume willað C nihta.
 41. <foreign>De sacerdotibus.</foreign> Sacerd se ðe þurh unsyfre spræce
oððe þurh gesyhðe oððe sceawunga wifes hine besmiteð and nele
gefyrenian hine, fæste XX daga.
 44. Se ðe mid his willan byð besmiten swyðlice, fæste he C
daga.
 45. Se ðe on willan his slæpes byð besmites, arise he and
asinge psaltere sealma, and on morgen do his hleor XXX siðum to eorðan.
 46. Se ðe bið butan willan besmiten oððe se ðe willende
on slæpe gefyrenað, singe XXIV sealma.
 48. Gyf man on cyrican slæpende his sæd ageote, arise and
singe psaltere.
 49. Sacerd gif he mid his luste wifmon cysse, hreowsige þæt XX
daga.
 50. Sacerd gif he besmiten sy þy ðe he wife onhrine, fæste
XL nihta, sume willað XXX.
 51. Sacerd gif he in geþohtes wilnunga sy besmiten, fæste
wucan.
 52. Gyf he mid handa hrine, fæste ðreo wucan.
 53. Se ðe oft þurh swiðfæstnesse his geðohtes sæd
agyteð, fæste XX daga, gif he eft gedo, fæste XL nihta.
 55. Se ðe þonne gelome dyrnegeligeru gefremme, canon demeð
þæt he fæste X winter, sume willað VII, and mid geþeahte III.
 57. <foreign>De maritis vel pueris, cum impie agant in pecora.</foreign> Swa hwylc
ceorl swa mid his wife in monaðadle hæme, fæste XL nihta.
 59. And swa hwilc swa his blod oððe mannes sæd drince,
fæste III winter.
 60. Swa hwylc man swa on cyrcan hæme, deme þæt biscop and
ðonne witnige swa him riht ðince.
 61. Se ðe mid neate hæme oððe wæpnede, fæste X
winter.
 62. Cnihtas gyf hi heom betweonan hæmed fremman, swinge hi man.
 63. Nyten gyf hit sy mannes ende besmyten, slea man, sylle hundum,
gyf him tweonige, læte libban.
 66. <foreign>De paganis quomodo nubant, et de his qui ignorantia bis
baptizati sunt, et de his qui per adulterantem presbiterum baptizati sunt, et
de his qui sponte bis baptizati sunt.</foreign> Swa hwylc hæþen man forlæteð
hæðen wif, in his anwealde æfter heora fulluhte hwæþer he hit
hæbbe þe næbbe.
 71. Swa gelice, gif heora oðer bið hæðen oðer gefullod,
se hæðena mot fram ðam gefulledon, swa se apostol cwæð, <foreign>Infidelis
si discedit, discedat</foreign>.
 73. Þa ðe wæron tuwa gefullode, swa hi ne wiston, ne
gæð him ðær nænig fæsten, butan hi man ne mot halgian æfter
canones dome, butan nydþearf gebyrige.
 75. Gyf man sy fram dyrnegeligenan preoste gefullod, fullige hine
man eft sona.
 76. Swa hwylc man swa mid his gewitnesse hine oðre siðe
fullað, þæt is swa he Crist eft ahenge, fæste VII winter ða twegen
fæstendagas/ on wucan, and III æfesten fullice.
 80. <foreign>De infantibus non baptizatis.</foreign> Cild gyf hit hæðen swelte,
fæste his fæder and his modor ðreo winter.
 82. Se ðe ofslea his bearn hæðen, fæste X winter æfter
canones dome, sume willað VII winter.
 83. Hæðen cild gif hit bið preoste beboden, and hit sy
untrum and hit hæðen swelte, sy se preost of his hade aworpen.
 85. Gif hit sy on his yldrum gelang, fæste se preost an winter.
 86. Swa hwylc preost swa on his agenre scire oððe on fare, and
hine man on his fore fulluhtes bidde and he wyrne for ofeste his fore, and se
man hæðen swelte, sy he unhadod.
 90. <foreign>De presbitero non baptizato.</foreign> Swa hwylc mæssepreost se ðe
þæt wite þæt he unfullod sy, fullige hine man and halgie, and ða
men ealle fullige þa þe he ær fullode.
 93. Papa on Rome swa ðeana gesette, þeh ðe se mæssere
synful sy oððe hæðen, oððe oðer man se ðe fullode, þæt
þæs Halgan Gastes ðenung wære in ðære gife þæs fulluhtes
swa ðeah, nalæs þæs mannes.
 95. In cristnunga and on ðam fulluhte an fæder mæg beon,
gyf hit nydþearf bið.
 97. Ne mot se oðrum onfon se ðe him bið unfullad oððe
untrymed.
 98. Wer mot his wife on fulluhte for neode onfon, and þæt wif
ðam were.
 99. Ne mot gefullad mid þæne gecristnodon etan ne hine cyssan,
swa mycele ma swa he ne mot mid þæne hæðenan.
 101. <foreign>De generationibus quomodo possunt nubere.</foreign> In þam þriddan
cneowe mid Grecum mot man wif niman, in fiftan mid Romanum, ne he swa ðeana
in þam ðriddan hit brecað.
 104. Healice gegaderunga ne mot mon gesceadan butan begea
geðafunga.
 105. Heora ægðer mot oðrum lyfan mynstergang and him niman
oðerne gegadan, gif hi in þæm ærestan hæmede wæron.
 107. Mid Grecum þæt nis swa þeah riht.
 107. Gif hit in þæm æfteran hæmede bið, ne mot heora
aðer þriddan habban lifigendum þam were oððe þam wife.
 109. Þriddan wifes ceorl fæste heora ægðer twegen dagas
on wucan, and ðreo æfestenu flæsces þæt hi nan ne etan.
 110. In þære ærestan geðeodnysse weres and wifes preoste
gedafenað þæt he mæssan singe and ða gesamnunga bletsige, and heo
æfter þon hie ahebban, þæt hi cyrican secan, mid ælmessan, and
ðam nihtum forðgetenum hie hi gebiddan and fæsten XL nihta and æfter
ðam gan to husle.
 115. Gyf ænig wer oððe wif gehate þæt he mædenhad
gehealdan wille, and æfter ðon wære in rihthæmed geðeoded, ne
forlæte heora naþer þæt he ne fæste ðreo winter.
 117. Forðon ða dysegon gehat and ða unaræfnedan
weorðað/ tobrocene.
 118. Gif æniges mannes wif dearnunga licge, se ceorl heo mot
lætan and him oðer niman, gif þæt wæs þæt ærest wif, gif
hit wæs þæt æftere oððe þæt ðridde, ne mot he þonne
oðrum onfon.
 121. Þæt wif gif heo hire fyrena don wille, ymbe V winter heo
mot oðerne ceorl niman.
 122. Wifes wer gif he forðfereð, ymbe twelf monað þæs
heo mot niman oðerne.
 123. Swa hwylc man swa forlæte his wif and hine to
unrihthæmede þeodeð, fæste VII winter hearde fæstene oððe XV
leohtlicor.
 125. Swa hwylc se ðe fela yfela do in morðre and in
unrihthæmede mid neatum and mid wifum, ga in mynster and a fæste oð his
daga ende, gif he swyðe fela yfela fremede.
 129. <foreign>De coniunctione et aliorum causis.</foreign> Twegen gebroðra motan
twa gesystro to wife habban, and fæder and sunu modor and dohtor.
 131. Gif ðeowa and ðywen heora begra willes in hæmed hie
gesamnian, and æfter þam gif heora oþer freoh bið and ne mæge
þone ðeowan alysan, heora swa hwæðer swa freoh byð mot þam
ðeowan freols gewinnan.
 134. Swa hwylc freoman se ðe him genimeð þeowne wifman to
wife, ne mot he hi eft forlætan, gif hi ær ðeodde wæron mid heora
begra willan.
 136. Swa hwylc man se ðe cennende wif freo gedeð, þæt
bearn bið swa þeah þeow.
 138. Ða ðe in rihtum hæmede beoð, þreom nihtum ær
ðam feowertiges nihta fæstenne hi ne gesamnigan heo, and swa þæt
feowertig nihta ealle oð ða nigoðan niht in Eastron.
 140. Swa hwylc se ðe hafað gemanan oððe wifgyfte
unalyfedlice, swa þeah he mot swa hwylcne mete þicgean swa he hafað,
forðam se witega cwæð, <foreign>Domini est terra et plenitudo ejus</foreign>.
 143. Wer and wif þa ðe him in hæmede geðeodde wæron,
gyf oðer wile Godes ðeowa beon and oðer nele, oððe heora oðer bið
untrum oðer byð hal, swa þeah mid heora begra geðafunge heo hi
gedælen, gif hi wyllon.
 147. <foreign>De lavacro mariti vel aliorum causis.</foreign> Ceorl gif he mid his
agene wife hæme, ðwea hine ær he in cyrcan ga.
 149. Wif heo forswið hyre wer hyre fram, and nele eftgehwyrfan
and him wiððingian, ymbe fif winter þæs se ceorl mot mid bisceopes
geðafunga oðrum wife onfon.
 151. Gif wifes wer sy in hæftnyde læded, anbide heo his V
winter, and swa do se wer þam wife, gif hire hæftnyd gelimpe.
 153. Gif se wer onfo oðrum wife, and þæt gehæfte ymb fif
winter cume, forlæte he þæt æftere and ðam gehæftan onfo,
þæm ðe he ær hæfde, and swa heo him, gif heo oðerne ær nime.
 156. Swa hand gelice wer, gif he geðeoded bið in hæmede
ðam wife þe his cynnes sy, æfter his wifes deaðe geðeode eft
þæs wifes magum in ællriht.
 158. Ceorle ne gedafenað þæt he his wif æfre nacode
geseo.
 159. Wer and wif gyf heo geðyded beoð and se wer mid heo
gehæman ne mæge, þæt wif hine mot forlætan and hire oðerne
niman, gif þæt on þone ceorl cuð bið.
 162. Þa geweddodan fæmnan hire ealdras hi ne motan syllan
oðrum menn, nimðe heo eallunga þone wiðcweþe þæt heo nelle, heo
þonne mot þæt forlæton and hire mynstergang geceosan, gyf heo wile.
 165. Gif heo nele mid þam were eardian þam ðe heo ær
geweddod wæs, agyfe him eft þæt feoh þæt he for heo sealde, and
eac ðone ðriddan dæl þæs yrfes.
 167. And eac gif he þæt nelle, ðolige his feos, and seo
fæmne ga on mynster oððe elcor in hire clænnesse hie halde.
 170. <foreign>De etate pueri vel puelle quomodo sibi dominentur.</foreign>
Feowertynewintre/ mæden heo mot agan hire lichaman geweald.
 172. Cniht oð þæt he sy XV winter eald, sy he on his
fæder gewealdum, syððan he hine mot munecyan, gyf he wile.
 173. Fæmne oð þæt heo sy sixtynewintre oððe
seofontynewintre/, sy heo in hire eldrena mihtum.
 175. Æfter ylde hire hlaford hi mot gifan mid hire willan.
 176. Se fæder his sunu gyf him mycel ðearf bið, he hine mot
in þeowet gesyllan, oþþæt he bið VII wintre, ofer þæt, butan
þæs sunu willan he hine ne mot syllan.
 178. Gif feond æniges mannes wif him on genime and he hit eft
begytan ne mæg, he mot him oðer niman, forðon hit is swa selre þonne
he dyrnegeligeres leahtor fremme.
 181. <foreign>Item de generationibus quomodo iunguntur.</foreign> On ðære
fiftan cneorisse geleofe men hi motan gesamnigean, and in þære feorðan
gyf heo gemette syn, ne sceade hi man, æt ðam þriddan cneowe syn hie
gesceadene/.
 184. Forgange þæt wif hire wer III monað ærðon heo
cenne, and æfter hyre beorðre XL nihta.
 186. Swa hwylc man se ðe mid his wife in þisum hæme,
fæste XX oððe XL nihta.
 187. Wif in hire monaðadle cyricean ne sece ne to husle ne ga,
naðer ne nunne ne læwede wif, gif heo hit do, fæste XX nihta.
 189. Gyf wif drycræft and galdorcræft and unlibban wyrce and
swylc bega, fæste XII monað oððe þreo æfesteno oððe XL nihta,
gewite hu micelu seo fyren seo.
 191. Gif heo mid hire unlibban man acwelleð, fæste VII
winter.
 192. Wif þæt ðe gæð in cyrcan ærðon heo clæne
sy hire blode, fæste XL nihta.
 193. Wif seo ðe mencgð weres sæd in hire mete and ðone
þigeð, þæt heo þam wæpnedmen sy ðe leofre, fæste III
winter.
 195. Wif seo ðe to æwyrpe gedo hire geeacnunga in hire hrife
and cwelle ymbe XL nihta þæs ðe heo þam sæde onfo, ærðon hit
gesawlad wære, swa se myrðra fæste III winter, and æghwylcere wucan
þa twegen dagas to æfenes, and ðreo æfestenu, gif heo beorðer
forleose, I gear oððe III æfestenu.
 200. <foreign> De homicidiis vel incestis mulieribus.</foreign> Modor gif heo ofslea
hire bearn, fæste XV winter butan blinnesse nymðe in Sunnandæge.
 202. Gyf heo þearfende sy, fæste VII winter.
 203. Man gyf he hindan hæme mid his wife, fæste XL nihta.
 204. Gyf he in hire bæcþearm hæme, fæste X winter.
 205. Swa hwylc man swa hæme on Sunnandæge, fæste III
dagas.
 205. Wif gif heo mid oðre hæme, fæste III winter.
 206. Wif gif heo mid hwylcehwegu cræfte hyre hæmed gerenað,
swa heo sylf wat, fæste III gear, forðam þæt hyre byð besmitenes.
 208. An fæsten gegæð wudewan and fæmnan, mare gegæð
wife þam ðe wer hafað, gyf hy dyrnegeligera gyrneð.
 210. Ne mot wif gehat gehatan butan hire weres leafnesse.
 210. Ne mot wif hyre ceorl forlætan, þeah he dearnunga licge.
 211. Wer ne hæme mid his wife XL nihta ær Eastran ne VII
nihtum ær Pentecosten ne feowertigum nihtum ær Middanwintra.
 213. Wif mot to husle gan ærðon heo cenne, gif hyre nydþearf
bið.
 214. Wif gif heo þigeð hire weres blod for hwylcum læcedome,
fæste XL nihta.
 216. <foreign>De sacrificiis que demonis immolantur.</foreign> Gif man medlices
hwæthwegu deoflum onsægð, fæste an gear, gif he myceles hwæt
onsecge deoflum, fæste X winter.
 218. Wif gif heo set hyre dohtor ofer hus oððe on ofen,
forðam þe heo wille feferadle men gehælan, fæste heo VII winter.
 220. Swa hwylc man swa corn bærne in ðære stowe þær
man dead wære, lifigendum mannum to hæle and in his huse, fæste V
winter.
 222. Swa hwylc man swa feondum gesenodne mete þigeð and eft
preoste geandet, sceawige se sacerd hwylces hades se man sy oððe hwylcere
yldo, oððe hu getyd se man wære, and ðonne he swa deme swa him
wislicost ðince.
 226. Wif gyf sy on unrihtum hæmede, and hire wer mid hyre
eardian nelle, ga heo on mynster gyf heo wille, gyf heo nelle, nime þone
feorðan dæl þæs yrfes.
 228. Gyf hwylc wif sy þe unrihthæmed fremme, hyre wite sy in
hyre weres handum.
 229. Wif þæt bið be anum were, and heo ðonne Gode
gehateð þæt heo æfter hire weres deaðe oðerne ne wille, þonne
swelteð se hyre wer and heo oðerne onfehð þonne hreoweð hyre þæs
ðe heo hire gehat ne gefylde, wile eft gebetan, ymb endlyfan gear þæs
ðe hy gesamnodon in hyre weres anwealde þæt bið hwæðer heo hit
gefylle.
 234. Hwæðere mid nydnysse hyre man mot lyfan þæt heo mid
þone sy.
 235. Gif hwilc man butan bisceopes geþafunga gehat gehate, in
þæs bisceopes anwealde þæt bið hwæþer he hit onwende þe
anlæte.
 238. <foreign>De homicidiis vel livoribus que in homine perfecta sunt.</foreign> Gyf
man slyhð oðerne on morð on eorran mode and mid behydnysse, fæste <foreign>IV</foreign>
gear, sume willað <foreign>VII</foreign>.
 240. Swa hwylc swa morðorslege þafað and hine man þonne
gefremeð, fæste V winter, sume willað VII, and he XL nihta on cyrican ne
cume.
 243. Swa hwylc man se ðe in gecynde oðerne gedo wanhalne
oððe hine womwlite on gewyrce, forgylde him þone womwlite, and his weorc
wyrce oð þæt seo wund hal sy, and þæt læcefeoh ðam læce
gylde, and fæste twa æfestena oððe þreo, gyf he nyte hu he hit
gylde, fæste XII monað.
 248. Swa hwylc man se ðe in his mægewrece mannan ofslea,
fæste III winter, gif he hit þæs mannes magum eft gyldan wile, fæste
ðonne oðer healf gear.
 250. Gyf man oðerne slea and hine gewundige, fæste XL nihta.
 251. Gyf hit preost sy, fæste C daga.
 253. Gif man ofslea mannan on folcgefeohte oððe for nyde,
þær he his hlafordes ceap werige, fæste XL nihta.
 254. Man gyf he oðerne ofslea nalæs on morð, fæste XII
monað.
 255. Gyf man ofslea fæder oððe modor oððe sweostor
oððe broðor oððe his sunu, þæt is bisceopes dom, sume willað
þæt he hreowsige on elelande X winter.
 257. Se man byð myrðra se ðe his broðor feoð, swa
Johannes se Euuangelista cwæð, <foreign>Qui odit fratrem suum, homicida est</foreign>.
 260. <foreign>De iuramento.</foreign> Se ðe manað swerige in cyrican oððe in
euuangelio oððe in Haligra reliquium, fæste VII winter.
 262. Se ðe manað swerige on bisceopes handa oððe
mæssepreostes oððe diacones, oððe in gehalgedum Cristes mæle,
fæste an winter.
 264. Se ðe bið on aþe gelæded and he ne wite þæron
butan riht, and he swa þeah mid oþrum manswerige and swa bið beswicen,
and eft wat þæt hit leas wæs, fæste III æfesteno.
 267. Se ðe his þances manað swerige, and he wite þæt he
mæne bið, æfter ðon fæste II winter oððe þreo.
 269. Se ðe swerað on læwedes mannes handum að, nis
þæt for hweðre mid Grecum.
 271. <foreign>De operibus dominici diei et de eucharistiae
administratione.</foreign> ða þe on Sunnandæge wyrceað, Grecas ða men
ærest wordum þreatigeað, gif hy eft doð, þonne nimð him mon
heora ceapas hwæthwugu on, ðriddan siðe hie swingað oððe hatað
fæsten VII niht.
 275. Grecas æghwylce Sunnandæge willað to husle gan,
æghwæðer ge læwede ge preostas, and ða þe ðrym Sunnandagum ne
gað to husle, þa beoð amansumode æfter canones dome.
 277. Swa gað Romane to husle, butan hie ne amansiað þa ðe
swa ne magon.
 278. Mid Grecum diaconas ne motan brecan gehalgodne hlaf ne
collectionem/ rædan ne <foreign>Dominus uobiscum</foreign> cweþan.
 280. In gehwylcum anum weofode þu most on dæge gesingan twa
mæssan, and se ðe þær æt foreweardre mæssan ne bið, ne mot
he æt þam cosse cuman for husle.
 282. Se ðe nele to husle gan, ne he eft to mæssepreostes handa
to hlafe ne to husle ne ga ne to cosse.
 284. Ne mot man to mæssepreostes handa to husle gan se ðe þa
halgunga oððe þa lectionem ne mæg æfter ðeawe gefyllan.
 286. <foreign>De missarum celebratione.</foreign> For forðferedne munuc man mot
sona singan mæssan þy ðriddan dæge and syððan swa se abbod wile.
 288. For godne læwedne mannan man mot singan mæssan ðy
þriddan dæge oððe ymb VII niht, for hreowsiendne mannan man mot
mæssigean ymb XXX nihta oððe ymb VII niht, gif him fæstað his magas
and his frynd fore and doð for his sawle hwæthwuga to Godes weofode.
 292. Mid Romanum is ðeaw þæt asprungenra manna lic and
æfestra manna man byreð in cyrican, and mid crisman smyreþ his breost,
and singeð mæssan ofer, and ðonne byreð to byrgenne mid sange, þonne
hit bið in þa byrgenne seted, þonne man wyrpeð moldan on hine.
 296. Þonne ðy ærestan dæge and ðy þriddan and ði
nigoðan and þrittigoðan dæge for hine man singeð mæssan,
syððan ælc se ðe wile.
 297. Wif motan under brunum hrægle to husle gan, swa swa
Basilius demde.
 300. Mid Grecum wifmen motan onsægdnesse asecgan, ne motan swa
Romane.
 301. Ðreo æfesteno syndon on geare, an ofer eall folc, swa
þæt XL nihta foran to Eastran, þonne we ðone teoðan sceat þæs
geares lysað, and þæt XL nihta ær Geolum, þonne gebiddeð hine
eall þæt werod fore and orationes rædeð, and þæt feowertig nihta
ofer Pentecosten.
 306. <foreign>Ante Natalem Domini missarum celebratio.</foreign> On ðæm
ærran dæge æt Geolum æt none, siððan mæsse byð gesungen,
heo gereordiað Romane, Grecas to æfenne, þonne æfen bið gesungen
and mæsse, þonne foð hi to mete.
 309. Swa hwylc swa wile æt mæssetidum lectiones rædun
oððe responsoria singan, ne bið he nyded to ðon þæt he him of do
his oferhacelan oððe heden, ac gyf he euuangelium ræde, wyrpe him of
heden oððe cæppan on his gescyldro.
 313. Preost þonne he mæssan singe, ne hæbbe he him heden ne
cæppan, ac gif he euuangelium ræde, lecge him on þa gescyldra.
 315. Mæsse læwedra manna þriwa on geare man deð, þy
ðriddan dæge and ðy nigoðan dæge and ðy þreotteogaðan,
forðan/ þe Crist aras þy ðriddan dæge and in ðære nygoðan
tide his gast onsende and XXX daga Israhele hi offrodon Moysen.
 319. Muneca mæssan man mot singan gehwylce Sunnandæge and
heora naman rædan, Romane ne rædað þara manna naman on Sunnandæge
æt mæssan.
 321. Dyonisius Ariopagita cwæð þæt þæt yfelsang
wære in God se ðe for yfelne mannan mæsse sunge.
 322. Ðonne cwæð Augustinus þæt hit wære for ealle
cristene men to donne, oððe hit ðam mannum to gode wære þa ðær
deade wæren, oððe hit ða biddende and onsecgende þære
onsægdnysse frefrede.
 326. Se ðe for deadne mannan fæsteð, him byð þearf
sylfum, God ana wat hwæt is ðæm deadan gegæð.
 328. <foreign>De eucharistia perdita.</foreign> Gyf man in gemeleaste husel
forleose, fæste an gear oððe þreo æfesteno.
 330. Gyf seo onsægednes on eorðan fealle for gymeleaste,
singe L sealma.
 331. Se ðe forgymeleasige gehalgod husl on ðon þæt hit to
lange licge, þæt him sy unsyfernes on oððe hit næbbe his hiw,
fæste he XL nihta.
 333. Gyf man husel aspiwe fæste XL nihta.
 334. Gyf he for untrumnesse aspiwe, fæste VII niht oððe
twegen psalteras asinge.
 335. Gif man husl wyrpe on fyr oððe on stream, þonne hit man
syleð to ðicgenne, singe he hund sealma.
 337. Gif hund þone spiweðan frete þe man æfter ðon
spiwe, fæste hund nihta.
 338. Æghwylc husel þe bið in unsyfernesse oððe in yldo,
forbærne/ hit man.
 339. Gyf mus ete husel in gymeleaste þæs mannes þe hit
healdon sceole, fæste XL nihta oððe XXX.
 341. Se ðe husles lytelne dæl in cyrican forleose fæste XX
nihta.
 342. Se þe on folce his crisman forleose and hine eft ne fynde,
fæste III æfestenu oððe eal gear.
 343. Se ðe calic ageote þonne he hæbbe mæssan gesungen,
fæste XXX nihta.
 345. Se þe ete ærðon he to husle ga and æfter ðon husl
þicge, fæste VII niht.
 347. <foreign>De cybo sanctificato et de his qui inmunda gustant.</foreign> Gyf man
forleose gehalgodne mete hwylcnehwugu dæl, oððe gehalgodne hlaf nywne,
oððe gehalgod sealt, oððe recels, oððe owiht þisses gelices,
fæste VII niht, gyf hit mare sy and haligre, fæste swyðor.
 351. Se þe merten ete swa he nyte, fæste XL nihta oððe
XXX.
 352. Se ðe nyde genumenne mete þicge and he ne wite, gyf he hal
sy and strang and he ne wite, fæste XL nihta.
 354. Gyf he hit gelome do, fæste þreo æfestenu oððe
eal gear.
 354. Se ðe ete his lichaman hreofel oððe wyrmas, oððe
micgan drince oðþe his scearn, gyf hit cild sy oððe cniht, swinge hine
man, gyf hit geweaxan man sy, fæste an gear oððe þreo æfestenu,
and æghwæðer ga biscope under hand.
 358. Se ðe owiht ðicge þæs þe hund oððe mus ete
oððe wesle widlige, and he hit wite, singe hund sealma, gyf he hit nyte,
singe L sealma.
 360. Se ðe oþrum sylle þone wætan þe bið on deadmus
oððe wesle adruncen, gyf hit folces man sy, fæste VII niht, gyf hit
mynsterman sy, singe CCC sealma, se ðe hit ær ne wiste and eft wite, singe
saltere.
 363. Gyf man owiht blodiges ðicge in healfsodenum mete, gyf he
hit ne wite, fæste III dagas oððe saltere singe, gif he hit wite,
fæste VII dagas.
 365. Se ðe his sylfes blod in spatle mid ungewisse forswelge, nis
þæt nænig fyren.
 366. Grecas myrten flæsc nænegum men ne lyfað, þa hyda
þara myrtenra neata hi heom doð to scon, and ða wulle and ða hornas
doð heom to nytnysse, þeah hi hit in halig weorc don ne willan.
 370. <foreign>De porcis.</foreign> Gif swyn eteð myrten flæsc and mannes blod
byrigeð, we gelyfað þæt hi swa þeah ne syn to worpenne, þeah hi
mon þonne gyt etan ne mote, oððæt hi eft clæne syn.
 373. Gyf henfugel mannes blod drince, eft his man mot brucan ymbe
þreo monað, be þysum swa þeah we nabbað ealde gewitnesse.
 375. Fram wulfum and fram hundum ne synd þa to etanne þy læs
ða cwican neat þe slitcwelm begite, butan þa ane þe hie þa slitnesse
gedigean mægen, ac selle heo man hundum and swynum.
 379. <foreign>De piscibus.</foreign> Fixas man mot ðicgan þeah ðe hy deade syn
gemette, forðon þe hi synt oðre gecynde.
 381. Nis horses flæsc forboden þeah ðe hi fela mægða
þicgean nelle.
 382. Fugelas and oðre nytenu þa ðe on nette beoð awyrgede,
ne synt hi to etanne, ne ðeah heafucfugel abite, gyf he byð dead gemeted,
ne byð he syððan to etanne, forðan swa is in <foreign>Actibus Apostolorum</foreign>
beboden, <foreign>Abstinete uos a fornicatione et a suffocato sanguine et idolatria</foreign>.
 386. Haran man mot etan, and he bið god wið lenctenadle and
wið utsiht, and his geallan man mæg wið peopor mencgean wið
muðsare/.
 388. <foreign>De apibus.</foreign> Beon gyf hi mannan acwellað, cwelle hy man
hraðe and ete man þæt hunig þæt hy wrohton.
 391. Gif lytel fearh afealle and cwicu sy of atogen sprenge man
þæne wætan mid haligwætere and berece mid recelse gyf hit dead sy
and ðone wætan man ne mæge syllan, geote man ut.
 395. Gyf man mid unclæne hand hwæs mete onhrine oððe him
hund oððe cat oððe mus æthrine oððe oðer unclæne neat
hwylc, Theodorus cwæð þæt him þæt nawuht ne eglade.
 397. Gyf on mycelne wætan hwylc mus oððe wesle afealle and
ðær dead sy, sprencge man mid haligwætere and ðicge.
 399. Se man se ðe unclæne neat þigeð for his þearfum, ne
eglað þæt nawiht.
 400. Gyf man mycele þyfðe forstele, feoðerfote neat, hors
oððe hryðer, oððe hus brece, fæste an gear and forgylde þæt
he forstolen hæbbe, oððe II gear fæste.
 403. Gif maran stale forstele, fæste III winter oððe swa
him his scrift deme.
 404. Gyf hit preost sy and swylce stale forstele fæste V winter
oððe swa him bisceop deme.
 406. Untrumum men byð alyfed þæt he on ælce tid mot mete
þicgan þonne hine lysteð.
 407. Gyf hwa gebiscopie hine tuwa and he hit wite, fæste VI
winter, gyf he hit nyte, fæste III winter.
 409. Gif man wylle his dægfæsten alysan mid ælmessan,
gesylle twam mannum oððe þrym dægswæsendo, oððe saltere asinge
gif hit sumor sy, gyf hit hærfest sy oððe lecten, singe C sealma, gyf
hit winter sy, L.
 412. Gyf ðu wille alysan geares fæsten, gefrige man oððe
sylle XXX scyllinga oððe XXX saltera sealma asinge.
 413. Gyf hwylc geong man hæmedþinc gehwyrce butan rihtum
gesinscype, bete an gear.
 415. Gyf he hit æne and unforsceawodlice gedyde, sy seo bot
leohtre, and swa þeah bete þæt fulle gear.
 416. And gyf hi syn þære geoguðe binnan twentigum gearum
þæt hi ðus agyltan, beten III lenctenfæstenu and Wodnesdæge and
Frigedæge eall þæt gear.
 419. And gif hi ðonne for ðysum gylte genyrwode wurþað,
betan XL daga, and gyf heo hit þonne beginnan and ne gefremmon, beton XX
daga.
 421. Gyf hwylc wydewe hy forlicge, bete an gear and rihtymbrendagas
þæs geares.
 422. And gif heo þonne bearn hæbbe, bete twa gear fulle and
oðre twa leohtor.
 423. Gyf hwylc æmtig man gewemme oðres wif, bete II gear.
 424. And gyf hwylc man þonne sy þe on rihtan gesinscype libbe,
æmtigne man gewemme, bete twa gear and forhæbbe fram his agenum, gyf heo
þonne geðafode, gyf heo hit þonne neadunga dyde, sy seo dædbot þe
mare.

END_TEXT
START_TEXT

Conf 1.2
B11.1.2.
Confessionale pseudo-Egberti (Cambridge, Corpus Christi College, MS. 320): Dictionary of Old English transcript, edited from MS.



 1. Scylt te wið ða eahta heahsynna þe se deofun þe wile mid
beswican, þæt is morðor & stala & mæneaþas &
unrihtgytsung & unrihthæmed & gyfernysse & tælnysse &
lease gewitnysse.
 4. & beorh ðe georne wið lyblacas & attorcræftas
& dyrnegeliru & twyspræcnysse & ofermodignysse &
hatheortnysse & drunccennysse & gyrnysse oðra manna æhta &
idelne gylp & unsybbe & leasunge & untidætas, æfest &
nið.
 8. Healh þe geornne wið ealle þas þæt næfre þæt
deoful þe beswican ne mæge mid þisum leahtrum.
 10. & healh xii ymrendagas þe on xii monþum beoð.
 10. & beorh þe geornne wið þas halgan tid & wið
þa ymdrendagas & wið.

END_TEXT
START_TEXT

Conf 1.3
B11.1.3.
Confessionale pseudo-Egberti (London, British Library, MS. Cotton Galba A.XIV): Dictionary of Old English transcript, edited from MS.



 1. Gelyfest ðu on þone ælmihtig fæder & sunu and
þam halgan gast?
 2. Ic gelyfe.
 3. For englas hio awurpon of heofenas.
 4. Heald þa xii ymbren dagas þe on twelf monðum.
 6. & bebeorh wið lyblacas attorcræftas &
dearngelere/ & twispræcnes & gifernes oþres.
 13. & lufa þinne drihten & beo milde manþwære
ælmesgeorn/.
 19. Þine teoþunge do to godes cyrican & earmum & lufa
cirican georne god mild & þu most mid him.
 22. & ic bidde þæt þu geworht betere beforan me
anum/ þonne eft on domes dæge beforan gode beforan eallum hefenwarum
&/ eorðwarum & eac hellwarum.

END_TEXT
START_TEXT

Conf 1.4 (Logeman)
B11.1.4.
Confessionale pseudo-Egberti (London, British Library, MS. Cotton Tiberius A.III): Logeman 1889b, 515-18.



 1. <foreign>Confessio.</foreign> Ic andette þe.
 1. <foreign>Indulgentia.</foreign> Se ælmihtiga god þe gescop heofenas and
eorðan & ealle gescefta, gemildsa me.
 2. & do þe forgifnysse ealra þinra synna þe þu æfre
geworhtest fram eallum yfelum & gehealde þe æfre god on eallum godum
weorcum.
 6. & læde þe crist þæs lifigendan godes sunu to þam
ecan life into heofenan rices myrhðe þe crist sylf behaten hæfð eallum
þam mannum þe hine lufiað & his beboda healdað.
 8. & se leofa drihten nele þæt ænig mann forweorða ac
he wile þæt ealle beon hale & clæne & tosoðfæstnysse &
to bote gecyrran eal swa drihten mid his þam halgan.
 11. & þam clænan muð cwide gecwæð, on swahwilcum
dæge swa se synfulla man bið gecyrred to criste he leofað & ne
swelt.
 13. Ic wille biddan minne leofan drihtne þe nu is & a wæs
& afre bið butan synnum & þurh his þrowunga & þurh is
halgan rode & þurh his halgan blodes agotenesse þæt he þe
forgyfennesse do ealra þinra senna þe þu on eallum þinum life
gefremeð hæfst oð þis.
 18. & ic bidde god ælmihtigne þæt he ne gelte æfter
þinum wacrange earnungum ac æfter þinum warcan ac efter his micelan
mildheortnysse deme þe drihten & wecce on þe dætbote tearas þinra
synna for his halgan naman.
 21. Drihten sylle þe gemynd his beboda & gefultumige þe
& trymme his lare on þe & a dilige ealle þine misdæda fram his
gesyhðe.
 24. & drihten gestaþol festige þe on his leofan willan to
eallum godum weorcum & gescelde þe god ælmihtig wið ealle þa
þe/ yfeles unnon butan hi wið god & wið þe to bote gecyrran.
 28. & drihten gescilde þe wið ealle deofles costnunga &
wið þæne wiðer wearðan engel satan þæne derigendan &
þæne lærendan ælces yfeles.
 30. Ærest þu scealt god lufian of ealre heortan & of
eallum mode & of eallum mægene & þine nihstan swa swa þe
sylfne.
 32. & ælcne cristene man þu scealt arwurþian be is
geearnunge.
 33. Ne scealt þu beodan nanan oðran men þæt þu nelle
þæt man þe beoda þu scealt georne æfre fram yfele bugan & to
gode don eall þæt þu mage & folgian cristes lare swiðe georne
& þines scriftes & þin fæsten began mid eallre geornfulnesse.
 37. Earme men þu scealt hyrtan hungrige fedan & nacode
scredan untrume geneosian & deade þu scealt hatan bybyrgian.
 39. Geswænctum þu scealt helpan & sarigende geffremian
& nan þing ne læt þu þe leofre þænne godes willan.
 41. & his lufe yrre ne scealt þu to lange on þinre heortan
gewunian lease sibbe ne scealt þu mannan syllan.
 43. Soðe lufe wið god & wið menn þu scealt æfre
healdan.
 44. Swerian ne scealt þu on idæl.
 44. Soðfæstnesse of heortan & of muðe þu scealt
æfre forð bringan.
 46. Ne scealt þu yfel mid yfele gyldan gif man betan wile &
eft geswican ne nanan menn butan gelte nan yfel ne don ac þonne þe manyfel
do oþþe cweþe þu scealt geþyldelice hit forberan oð hit god bete
ehtnesse for rihte þu scealt eadmodlice geþolian.
 50. Ne scealt þu næfre beon ofermod ne to slapol ne to slaw ne
to tælende ac ealne þinne to hopan & þinne hiht þu scealt habban
on god sylfne þonne þu hwylce gode dæde do.
 53. Þonne scealt þu þæt eal tællan to gode &
þonne þu hwæt yfeles dest þonne scealt þu witan þæt þæt
cymð of þe sylfan.
 55. Domes dæg þu scealt simle geþencan & helle witu þu
þe scelt a ondrædan & þæs ecean lifes þu scealt mid ealre
geornfulnesse gyrnan & ælce dæge þu þe scealt deaðes wenan.
 57. Þinra weorca þu scealt gyman on ælce dide þe þa gode
syn & gode gecweme.
 59. & þu scealt geþæncean þæt þu nawer gode digle
ne bist.
 60. Ac he þe æghwær gesihð þa efelan geþanc þe þe
on mod becumað þu scealt sone on criste toslean & þinan gastlican
scrifte geandettan þonne þu hi to slihst on criste.
 63. Þonne þu geþæncst cristes þrowunga & his wundra
& mid þam geþange þu aflæmst þa yfelan.
 64. Þine muð þu scealt fram ælcan idelum worde gehealdan.
 65. Ne scealt þu idelne hleahtor lufian.
 66. Halige lare þu scealt lustlice geheran & gelome on
þinum gebedum beon.
 67. Ealle þine forðgewitenan yfelu þu scealt dæghwamlice
mid tearum gode andettan & hi georne betan.
 68. Ne beo þu na georne ne gewilnigende þæt þine deda
halige gesæde beon ær hi halige gewurðan.
 70. Ac smea georne þurh godes fultum þæt hit midsoðe
gesæd beon mage þu scealt godes bebodu dæghwamlice mid godum gefyllan.
 72. Ne scealt þu nænne mann unscyldig hatian ne scealt þu
andan & nið healdan þu scealt upahyfeðnysse for leon & þinne
hlaford æfre arwurþian swæþe georne & þine under þeoddan eac
lufian be heora geearnunge for godes lufan.
 76. Þu scealt for þine fynd gebiddan þænne gestrangað
þe god ongean hi & ofer ealle oþre þinge sy þu næfre swa synful
þæt þu æfre geortrywe on godes mildheortnysse for þam þe he
meg don eal þæt þæt his leofa willa is leof gefell.
 80. & geheald þis litle bebod þe ic þe nu gesæd
hæbbe swa ford swa þu fyrmest mahe.
 81. & seo med þe bið fram drihtne agolden þe he sylf
behet, þæt is þæt mænnisce eage for hora micelnysse geseon me
mihte ne mannes eare geheran ne on mannes heortan ne astah þe god ælmihtig
gegearwað eallum þam þe hine lufiað & his bebodu healdað.
 86. Se mildheorta hælend þe micel forbær & deað
þrowade for hus synfullan & us swa dyrancepe gebohte mid his þam halgan
dyrwurðan blode, sylle þe forgyfeness eallra þinra synna þe þu
æfre siþ oþþe ær geþohtest oþþe geworhtest for his miclan
& mæran mildheortnesse & efter þisan lænan life mid him wununge
on þære ecean worulde on godes blisse & on his myrhðe þe næfre
to nanum ende nycemð.
 92. Gelyf æfre georne on god ælmihtigne & on þane sunu
& on þone halgan gast & gelyf eac þæt ealle menn sculan arisan
on domes dæg of deaðe & bet & behreowsia æfre swiðe georne.
 95. Ealles þæs þe þu to yfele hæfst geþoht &
gecwædon & geworht god hit þe forgyfe.
 97. & ic mote foh nu on þin fæsten mid godes geleue &
mid minre & began hit mid ealre georfulnesse & clænnesse & mid
geswicenysse þinra gylta.
 99. & fæst ælce dæge to nones & to anes mæles
& forgang hwit.
 100. & be beorh þe wið þa eahta heahsynna þe þu þa
ne fremige þæt is gitsunge & gifernes Galnes & weamodnes &
unrotnes & asolcennes Gilpgeornes.
 103. & ofermodines seo is heofod & wyrtruma ealra leahtra.
 104. Nis þeah nan man lybbend on þisan life þe butan suman
þyssa leahtra beon mage.
 105. Ac hit is micel þearf þæt se þe aslide & on senne
befeale þæt he eft raðe arise & georne bete þæt he ær to
bræc swa his scrift him tæce & æfre ma æft swylces geswice for
þam hit his gecyndlic þæt se earma man syngie.
 109. Ac hit his swyðe deoflic & egeslic þæt he on synnum
þurwunie forð oð his ende & lufa þinne drihten mid eallum mode
& mid eallum mægne & eallum mihtum & ealre inwerdre heortan
fæstlice & beo earmum mannum milde & man þære & ælmes
georn to godes ciric geornn & teoþung georn to godes cyrecan & earmum
mannum þonne bið god þe milde & bliðe & þu mid him most
þonne libban & rixian in ealra worulda woruld abutan ælcum ende,
amen.

END_TEXT
START_TEXT

Conf 2.1 (Spindler A-Y)
B11.2.1.
Additional Sections Printed by Spindler, Sections a-y: Spindler 1934, 170-74.



 1. Her is scrift and andetnes ægðer twegra ge gehadodra ge
læwedra, þæra þe þæs andgit habbað and ðæs Ledenes
deopnesse ne cunnon.
 4. Þonne man to his scrifte gange, þonne sceall he mid swyðe
mycelum Godes ege and eadmodnesse beforan him hine aþenian and hine biddan
wependre stefne þæt he him dædbote tæce ealra þæra gylta þe
he ongean Godes willan gedon hæbbe.
 7. And he sceal him andettan his misdæda, þæt se sacerd
wite hwylce dædbote he him tæcan scyle.
 9. Ðonne sceal se sacerd hine axian hwylcne geleafan he to Gode
hæbbe, and hine mænigfealdlice to his sawle þearfe tihtan and mynegian
and ðus cweþan, Gelyfst ðu on God ælmihtigne and on þæne Sunu and
on ðone Halgan Gast?
 12. <foreign>Respondeat.</foreign> Gelyfst ðu þæt ealle men arisan sculon on
domes dæg of deaþe?
 13. <foreign>Respondeat.</foreign> Ofðinceð þe ealles þæs þe ðu to
yfele geworht hæfst and geþoht and gecweden?
 15. <foreign>Respondeat.</foreign> Wilt ðu forgyfon ælcon þæra þe wið
þe æfre agyltan?
 16. Gyf he cweð, Ic wille, cweð him þonne to, God ælmihtig
gemildsige þin and me geunne þæt ic mote.
 17. Fæst ælce dæge on ðis lenctene to nones and forgang
hwit and bebeorh þe wið þa ehta heahsynna, þæt ðu þa ne fremme,
þæt synd morðor and stala and mæne aþas and unrihtgytsung and
unrihthæmedu/ and gyfernysse and tælnysse and lease gewitnysse, and heald
þa twelf Ymbrendagas, þe on twelf monðum beoð, and bebeorh ðe wið
liblacas and attorcræftas and dyrnegeligeru and twispræcnysse and
ofermodignysse and gyrnesse oðra manna æhta and ealle þas uncræftas
þu georne forbuh.
 25. And lufa þinne Drihten mid eallum mode and mid eallum
mægene and eallum mihtum and ealre inneweardre heortan fæstlice and beo
earmum mannum milde and manþwære and ælmesgeorn and cyricgeorn and
teoðunggeorn to Godes cyrican and earmum mannum.
 29. Þonne byð þe God hold and milde and bliðe and ðu most
mid him þonne rixian in ealra worulda woruld a butan ende gif ðu þus
dest.
 30. And ic bidde þe þæt ðu asecge me eall þæt ðu
to yfele æfre geworhtest forðon betere þe is þæt ðe sceamige nu
her beforan me anum yrmincge þonne eft on domes dæge beforan Gode,
þær hefenwaru and helwaru and eorðwaru beoð ealle ætsomne þær
eall open byð þæt we her on worulde doð oððe geþencað, beo hit
god beo hit yfel, ælcon men þær gedemed byð be his agenum
gehwyrhtum.
 36. Þær us þonne generige Wealdene ealra.
 36. Ðæt gedafenað ælcum sacerde þonne he mannum
fæsten scrifeð, þæt he wite hwylc se man sig, trum þe untrum, welig
þe þearfa, hu geong he sig oþþe hu eald, hwæðer he sig gehadod
þe læwede, and hwylce hreowe he hæbbe, and hwæþer he sig
hægsteald þe hæmedceorl.
 40. On eallum mannum behofað gesceadwisnysse, þeah þe hi
gelice fyrene fremmen.
 41. Ricum mannum man sceal strangor deman þonne þam heanum
æfter canones dome.
 42. Be þeodores gesetnysse hu man sceall fæsten alysan.
 43. Ðeodorus, se halga and se goda biscop, gesette þas
rædinge to bysne and to lare ælcum þæra þe his gyltas wið God
betan wyle and ðus cwæð, We ræddon on ðam Penitentiale þæt man
sceolde don dædbote for heafodlicum gyltum gear oððe twa oððe þreo
on hlafe and on wætere, and be ðam læssan gyltum wucan oððe monað
eall be gelican.
 48. Ac þis is mid sumum mannum swyðe gendyne þing and
earfoðlic, forði we willað tæcan mid hwilcum ðingum hit alysan mot
se ðe þis fæsten gehealdan ne mæg, þæt is þæt he sceal mid
sealmsange and mid ælmesdædum don dædbote swiðe langne fyrst.
 52. And se ðe eall gefyllan mæg þæt on ðære bec
gecweden is, þæt bið swyðe god and hit bið riht endebyrdnys.
 53. And se ðe ne mæge, gesinge he fiftig sealma and gecneowige
æt ælcon heora, gyf he þonne cneowige ne mæge, singe he
hundseofontig sealma be endebyrdnysse on cyrican oððe on oðre digelre
stowe.
 56. And se ðe sceall ane wucan dædbote don on hlafe and on
wætere, singe he ðreo hund sealma cneowiende oððe feower hund and XX
butan cneowunge, eallswa hit bufan gecweden is.
 59. And se ðe scule monðes fyrst dædbote don on hlafe and on
wætere, singe ðusend sealma and twa hund mid cneowunga, butan cneowunge
þusend and six hund ehtatig sealma.
 61. And syððan ælce dæge gereordige him to middæges,
butan Wodnesdæge and Frigedæge, þonne he sceall fæstan to nones, and
forgange flæsc and win, þæt is ælces cynnes drync ðe man mæge
foredruncen beon, and bruce him oðra metta, swylcera swylce him God sylle,
æfter ðam þe he gesungen hæbbe.
 66. And se ðe sealmas ne cunne ne fæsten ne mæge, dæle
he æghwylce dæge ænne pening oððe þæs weorð þearfendum
mannum.
 68. And on ælcere wucan fæste he ænne dæg to nones,
oðerne to æfenes, and bruce ðæs þe he hæbbe, ealswa hit bufan
gecweden is.
 69. And se ðe scule an gear ðyllice dædbote don, þonne
gedæle he six and XX scillinga on ælmessan, and on æghwylcere wucan
fæste twegen dagas, eallswa hit bufan gecweden is, and asmeage on ðam
þreom lenctenum hwæt his bigleofen sy, and dæle þæt healf on
ælmessan.
 74. On ðam oðrum geare man mot lihtan his dædbote fram
Drihtnes Gebyrdtide oð Twelftan Dæg and fram Eastrum oð Pentecosten.
 76. And se man þe ne mæge dædbote don hys synna swa hit
bufan gecweden is, gedæle he on þam forman geare six and XX scillinga on
ælmessan, and on þam oðrum XX, and on ðam þriddan ehtatyne, þæt
synd feower and sixtig scillinga.
 80. And wite se rica man, þe him God hæfð mycelne welan and
æhta þisses lifes to forlæten, hu he scule his heafodlican gyltas
betan, Genime him þæt godspell and ræde þæron, hu Zacheus wið
Drihten spræc þa he hine to gereorde on his hus onfeng, þa clypode he to
him and ðus cwæð, Drihten ealra minra goda ic sylle healfne dæl
ðearfum, and gif ic þurh unrihtfacen ænigum men ætbræd, þæt
ic forgylde feowerfealdlice.
 86. And ða geearnode he fram Drihtne to gehyrenne, Todæg is
þissere hiwrædenne hæl geworden, þæt is ealra synna forgyfennys.
 88. And toeacan þyssum godum weorcum þe we herbufan gecweden
habbað, freoge he men and alyse þa ðe on hæftnyde synd.
 90. And of ðam dæge þe he his unrihtweorc forlæte, ne
geedlæce hi na, ðe læs þe he sy geanlicod þam hunde þe fret
þæt he ær aspaw.
 92. And þæt nis na to forlætenne þæt se Apostol
cwæð, Se þe ðurh his lichaman gesyngige, he eac þurh his lichaman
bete, þæt is on fæstene and on wæccan and on gebedum and on
halsungum to Gode mid heortan onbryrdnysse and mid teara agotenesse.
 96. <foreign>Judicium de peccatis multis.</foreign> Seo æreste forlætnes is
fyrena fulwiht.
 97. Seo æftere is Godes lufu.
 98. Seo ðridde is ælmessan wæstm.
 98. Seo feorðe is agotennes teara on godre reowe.
 99. Seo fifte is andetnes fyrena.
 99. Seo sixte is geswencednes heortan and lichaman in gewinnum and
fæstenum.
 101. Seo seofoðe is þæt man his ðeawas bete for Gode.
 101. Seo eahtoðe is haligra gebedu for ðone fyrenfullan.
 102. Seo nigoðe is mildheortnys and god geleafa.
 103. Seo teoðe is þæt man oðerne hwyrfe fram fyrenum to
Godes willan.
 104. Seo endlyfte is godforgifnes, þæt ðurh þæt God his
fyrena him forgife.
 105. Seo twelfte is martirhad, swa ðam sceaðan wearð æt
Cristes ðrowunga.

END_TEXT
START_TEXT

Conf 2.2 (Spindler Z)
B11.2.2.
Additional Sections Printed by Spindler, Section z: Spindler 1934, 174-5.



 1. On halgum gewritum is geræd þæt se ælmihtiga God
þurh XII þing syleð mannum forgifenesse heora synna.
 2. Seo æreste synna forgifenes is þurh fulluhtes bæð.
 3. Seo æftere forgyfenes is þurh Godes lufan and manna,
þæt gehwa lufige God of ealre his heortan meagolnesse and þonne his
nehstan, þæt is ælc cristenman swa hine sylfne.
 6. Seo þridde forgyfenes is þurh ælmessylene, forþam hit
is awriten þæt, eallswa ma mid wætere fyr adwæsceð, swa adiligað
seo ælmesse þæs mannes synna.
 8. Seo feorðe forgyfenes is þurh sealmsang and teara
agotenesse, þæt gehwa for his synnum hreowsige and weope, swa gehwa deð
for his freondes forðsiðe.
 10. Seo fifte forgyfenes is þurh andetnesse, þæt gehwa his
synna andette mid inweardlicre heortan his scrifte and him his digolnessa
onwreo and syððan bete swa he him tæce.
 13. Seo sixte forgyfenes is þæt gehwa for Godes lufan and for
his sawle þearfe winne wið his lichaman unrihtlustas and hine sylfne swa
gewylde mid fæstene and mid oðrum mægne, þæt se innera man,
þæt is seo sawl, beo for Gode gehealden.
 16. Seo seofeðe forgyfenes is þæt gehwa his æhta and his
bearn and his eard for Godes lufan forlæte and on elþeodinesse fare and
þær his lif geendige.
 18. Seo eahtoðe forgifenes is þæt se man of þisse life
fare to wite, and his freond þonne þe on þisse life beoð hine magon
alysan and him forgifenesse æt Gode geearnian mid godcundum þeowdome and
mid heora woruldæhton.
 22. Seo nigoðe forgifenes is mildheortnes and god geleafa.
 23. Seo teoðe forgifenes is þæt man oðerne gehwyrfe fram
his synnum to Godes willan.
 24. Seo endlyfte forgifenes is þæt gehwa for Godes lufan
forgife þæs mannes gyltas þe wið hine agylt, forþam se Hælend
cwæð on his godspelle, Forgifað and eow bið forgifen.
 27. Seo twelfte forgifenes is martirhad, swa þam sceaðan
wearð æt Drihtnes þrowunge, þa se hælend cwæð to him, Soð
is þæt ic secge, Nu todæg þu bist mid me on mines fæder rice.

END_TEXT
START_TEXT

Conf 3.1.1 (Raith Y)
B11.3.1.1.
Poenitentiale pseudo-Egberti (Oxford, Bodleian Library, MS. Laud Misc 482, fols. 1-19): Raith 1933, 1-69.



 1.1. Þis is ærest se forma capitul, hu hit gebyreð to
foresceawienne be þære synne mæðe.
 1.1. Hit gebyrað, þæt se sacerd smeage synfulra manna bote
be bisceopes dome.
 1.1. & ne wandige he na ne for ricum ne for heanum, þæt he
him riht tæce swa him seo boc tæcð.
 1.1. Forþam se hælend cwæð, gif se sacerd nolde þam
synfullan his synna bote tæcan, þæt he eft þa sawle æt him secean
wolde.
 1.2. Be þam men þe on his ytemestan dæge his synna gecyrran
wyle to dædbote, þæt him man þæs ne wyrne.
 1.2. Sanctus Isodorus cwæð, þæt wen wære, þæt
þæs mannes soðe andetnes & gecyrrednes gode andfenge wære on his
ytemestan dæge.
 1.2. Forþam se hælend cwæð, on swa hwylcum dæge swa se
man gecyrð to gode, life he leofað & na ne swelteð.
 1.2. Þi nis na to onscunienne seo soðe gecyrrednes on swa
hwylcum timan swa hit sy.
 1.2. Forþam god besceawað ælces mannes ingeðang & wat
ealra manna heortena digelnessa.
 1.3. Be þam men þe gyrnð dædbote & wegnyste, þæt
is cristes lichama, for deaðes ege, & be þam þe him his spræc
ofnimð ær him his scrift to cume.
 1.3. Þises is þearf, þæt se sacerd swa geradne man
frefrige & his andetnesse gehyre & him huruþinga husles ne wyrne.
 1.3. & þeah he beo mid þære untrumnesse swa gehefegod
þæt he sprecan ne mæge swa he ær mihte, þonne gif he gewitnesse
hæfð þæra manna þe him mid beoð, þæt he scriftes gyrnde
& husles, þonne do se sacerd him forgifenesse & his gerihto.
 1.4. Be þam men þe smeað ymbe his synna andetnesse.
 1.4. Gif ænig man wilnað dædbote to underfonne for his
synnum, þonne tweonað him eft for þæra synna manigfealdnesse &
bið orwene, þæt he ne mæge þa bote aberan þe his scrift him
tæcð, & forlæt hit, þonne bið him seo orwennis to maran synne
geteald þonne þa synna þe he geðohte to andettenne & þæt þa
forlet.
 1.4. Ac se ðe wylle mid andbryrdnesse his synna andettan, onfo se
sacerd hine & him þa bote tæce þe þærto gebyreð, þæt seo
gewundode sawl þe mid synnum bið gebunden & gewundod mote becuman to
þam soðan læcedome, þæt is godes forgifnes.
 1.5. Be þam þe se man hine forhabban sceal on manegum þingum
his lifes lusta, gif he wyle his synna bote habban.
 1.5. An is þæt se rihtwisa man hreowsige hine sylfne swylce he
wið god forworht sy, & oðer is þæt he forhicge þa þing þe
his lichaman leofeste syn for lufan þæs ecean lifes.
 1.5. Forþam Paulus se apostol cwæð, Ealle þing me synt
alyfede, ac hi ne fremiað me ealle, þæt is, woruldlic wilnung þæt
hit nan þæra manna ne fremeð þe hit fullice begæð.
 1.5. Forþam is ælcum men mycel þearf, þæt he his synna
ne forhogige to andettenne oððe to betenne.
 1.5. Forþam ælcum men is betere, þæt he his synna her
bete þonne he on þam ecum tintregum þurhwunian scyle.
 1.6. Be þam þe þam dædbetan nis alyfed nænie cypinge to
drifanne.
 1.6. Sanctus Isodorus þe þas boc sette sprecð ymbe þa men
þe dædbote underfoð for hefelicum gyltum & hwilum eard forboden
bið & segð, þæt him na alyfed ne bið, þæt he on ceapstowe
ænige cypinge bega ne hine sylfne ne abysige ymbe nane worldlice bysgunge,
ær þam þe he gefylled hæbbe þæt him his scrift tæhte.
 1.7. Be þam ðe se dædbeta æfter his dædbote hreownesse
ne sceal gecyrran to þisse worulde gefeohte.
 1.7. Halige gewritu cweðað þæt hit ungedafenlic sy
þæt se dædbeta, æfter þam þe he gebet hæfð swa him his
scrift tæhte, þæt he hine na on þa wisan þissa worldlicra þinga
ne underþeode, þæt he æfre ne beþence ymbe þa hreowsunge þe he
ær hreowsade.
 1.7. Forþam sanctus Paulus cwæð, þæt se godes þeow
þe gode sceal þeowian ne sceal hine na abysgian worldlicra bysgunga.
 1.8. Be ðam þe se dædbeta ne healt þæt his scrift him
tæcð.
 1.8. Se halga apostol cwyð sanctus Petrus, þæt se man þe
gecyrð æfter his synna bote to þisse worlde idelnesse ealswa þam hunde
bið þe spiwð & eft fret.
 1.8. Þis synt þa idelnessa þisse worlda, ærost is
ofermetta & nið & æfesta & hatheortnes & stala &
druncennes & galscipe & dyrne geligro & lyblac & gytsung &
reaflac & scincræft & manslihtas & feala oðra þissa
gelican.
 1.8. Soðlice se man se ðe þas þing begæð, ne bið he
na wyrðe ænigre gemænnesse mid æwfæstum mannum.
 1.8. & þeah he to cyrcan gange mid oðrum mannum, ne
gedyrstlæce he hine þæt he hine to godes weofode gehnige oððe
cristes lichaman underfo, ær þam þe he to dædbote gecyrre &
syððan do swa him his scrift tæce & wisige.
 1.9. Be þam þe þam dædbetan mæg beon geseald þurh
biscopes þingunge forgifenes.
 1.9. Nis þam bisceope ne þam sacerde þam men to forwyrnenne
scriftes þe him þæs to gyrnð, þeah he mid þære manifealdnesse
þære synne bisgung abisgod sy.
 1.9. Forþam godes mildheortnes is swa mycel, swa nis nan
eorðlic man þæt mæge oðrum his mildheortnesse areccan.
 1.9. & eac se witega cwyð þurh þone halgan gast, gif se
synfulla man gehwyrfð fram his synnum to bote, þonne bið he hal.
 1.9. & eft he cwyð, andette þe sylf þine unrihtwisnesse,
þæt þu beo gerihtwisod, & se sealmsceop cwyð, þæt mid drihtne
sy unarimedlicu mildheortnes.
 1.9. Þy sceal se bisceop & se sacerd mildheortlice þam
synfullan deman, forþam nis nan man leahterleas.
 1.10. Be þam men þe gyrnð husles æt orwenum life & eft
of þam yfele ariseð.
 1.10. On þæra haligra apostola lare is gereht, gif se man on
his ytemestan dæge gyrneð cristes lichaman to underfonne, ne wyrne him man
na, þeah he on hreowsunge ær wære & hit fullice gebet næbbe,
forþam þæt bið his wegnyst & ælces þæra manna þe to
godes rice becymð.
 1.10. & gif he eft to þisum life gehwyrfð & þæt
gehealt þæt he gode behet & his scrifte, bruce his godes dæl &
wunige him mid þeawfæstum mannum.
 1.11. Be þam þe se mæssepreost þæne dædbetan
underfon ne mot butan bisceopes leafan, butan he þone bisceop geræcean ne
mæge.
 1.11. Þam sacerde gedafenað soðlice, þæt he geornlice
asmeage ymbe þæra manna sawle þearfe þe him æt bote seceað, hu he
hy rihtlicost getrymman mæge to godes willan & to heora sawle þearfe,
& him bote tæce a be þæs gyltes mæðe.
 1.11. & gif þa gyltas to þam hefelice beon þæt he to
bisceopes dome tæcan þurfe, tæce him þider.
 1.11. Forþam sanctus Agustinus cwæð on oðre stowe,
þæt gif hwa mid heafodlicum synnum gebunden wære, þæt man him to
bisceopes dome tæcean sceolde.
 1.11. & gif he bisceop geræcean ne mæge, þæt se
mæssepreost æt þam þingum þæne bisceop aspelian mote.
 1.12. Be þam dædbetan, on hwylcum timan him man forgifenesse
don scyle.
 1.12. Þas þeawas man healt begeondan sæ mid cristenum folce,
þæt is þæt ælc bisceop bið æt his biscopstole on þæne
wodnesdæg þe we cweðað <foreign>caput ieiunium</foreign> ær lenctene.
 1.12. Þonne ælc þæra manna þe mid heafodleahtre
besmiten bið on þære scire sceal on þæne dæg him to cuman &
his synna him andettan, & he þonne him tæcð heora synna bote
ælcum be þæs gyltes mæðe.
 1.12. & hi swa þonne be his leafe ham hwyrfað, & eft
on þæne þunres dæg ær eastron to þære ylcan stowe ealle
gesamniað, & heom se bisceop ofer singð & forgifenesse deð, &
hy swa ham hwyrfað mid þæs bisceopes bletsunge.
 1.12. Þis is þus to healdenne eallum cristenum folce, &
þeh hwæðere sceal se sacerd geornlice smeagean, mid hwylcere
anbryrdnesse & mid hwylcere fulfremednesse se dædbeta gebet hæbbe
þæt him getæht wæs, & swa him be þam forgifenesse do.
 1.13. Be þam men þe bið husel forboden & under þam
forðfærð.
 1.13. Be þisum þingum ne cunne we smeagean nan oðer þing,
butan hit sy on godes dome gelang, forþam on godes anwealde wæs, þæt
he butan husle gewat.
 1.14. Be þam men þe for mislicum gyltum to his synna bote
gecyrran wyle mid fulre anbryrdnesse.
 1.14. Se man se ðe mid manigfealdum leahtrum gebunden bið &
þa mid anbryrdum mode & for lufe þæs ecean lifes andettan wylle his
scrifte & betan swa he him tæce, we gelyfað þæt he æt gode
forgifenesse hæbbe.
 1.15. Be Iacobes ærendgewrite þæs halgan apostoles, on
þam segð hu man sceal for þæne seocan man gebiddan & hine mid ele
smyrian.
 1.15. Her tæcð sanctus Iacobus, þæt gif hwa geuntrumad
beo, þæt he gelaðige him his sacerd to & oðre godes þeowas,
þæt hi him ofer rædan & se untruma his þearfe him secge & hy
hine smyrigean on godes naman mid þam halgan ele.
 1.15. & þurh þæra geleafulra manna bene & þurh
þa smyrenesse he mæg beon gehealden, & drihten hine aræreð, &
gif he synful bið hy beoð him forgifene.
 1.15. Þy sceal ælc geleaful man, gif he mæg, þa
smyrenesse begitan & þa gerihto þe þærto gebyriað.
 1.15. Forþam hit is awriten, þæt ælc þæra manna þe
þas gerihto hæfð, þæt his sawl bið gelice clæne æfter his
forðsiðe ealswa þæt cild bið þe æfter fulwihte sona gewit.
 2.1. Be þam men þe willes man ofslyhð.
 2.1. Se læweda man þe oðerne ofslyhð butan gylte, fæste
VII ger, þa þreo on hlafe & on wætere, & þa IIII swa him his
scrift tæce.
 2.1. & æfter þæra VII geara bote æfre he geornlice
hreowsige his misdæda be þam dæle þe he mæge, gif he fulle
forgifenesse æt gode habban wyle, forþam him is uncuð hu andfenge gode
wæron his bota.
 2.1. Se man se ðe oðerne ofslean wyle & ne mæg his
willan þurhteon, fæste III ger, I ger on hlafe & on wætere, &
þa II swa him his scrift tæce.
 2.1. Gif læwede man neadunga man ofslyhð, fæste III ger, an
ger on hlafe & on wætere, & þa II swa him his scrift wisige.
 2.1. Gif hit bið subdiacon, fæste VI ger, gif hit beo diacon,
fæste VII ger, gif hit beo mæssepreost, fæste X ger, gif hit beo
biscop, fæste XII ger.
 2.1. Gif hwa his cild ofslyhð to deaðe ungewealdes, fæste
III ger, an on hlafe & on wætere, & þa twa swa him his scrift
tæce.
 2.1. Gif bisceop oððe mæssepreost man ofslea, þolige his
hades.
 2.2. Be þam wifmen þe hig forligeð & þonne for ege hire
bearn fordeð.
 2.2. Gif hwylc wif hire cild amyrð innan hire mid drence
oððe mid oðrum mislicum þingum, oððe formyrþreð syððan hit
forð cymð, fæste X ger, þa III on halfe & on wætere, & þa
VII swa hire scrift hire mildheortlice tæcean wylle.
 2.3. Be þam men þe his þeowan ofslyhð for þyfðe butan
his hundredes gewitnesse.
 2.3. Gif hwylc man his æht ofslehð, & he nane gewitnesse
næbbe þæt he forworht sy, butan he hine for his hatheortnesse & for
his gymeleaste ofslyhð, fæste II ger.
 2.4. Be þam gif wif ofslyhð hire wifman for andan.
 2.4. Gif hwylc wif for hwylcum lyðrum andan hire wifman
swingeð, & heo þurh þa swingele wurð dead, & heo unscyldig
bið, fæste seo hlæfdige VII ger, gif heo þonne gewitnesse hæbbe,
þæt heo scyldig sy, fæste heo III ger.
 2.5. Be þam men þe hine sylfne ofslyhð for hwylcere
gymeleaste, & be þam men þe for his gyltum bið gewitnod.
 2.5. Se man se ðe hine sylfne ofslyhð mid wæpne oððe
for hwylcum mislicum deofles onbringe, nis hit na alyfed þæt man for
swylcum men mæssan singe oððe mid ænigum sealmsange þæt lic
eorðan befæste.
 2.5. Þæne ylcan dom man sceal don þam ðe for his gylta
pinunga his lif alett.
 2.6. Be þam men þe ungedafenlice hæmð, þæt is wið
nytenum, oððe hine mid geonglingum besmiteð, oððe wæpnedman wið
oðerne.
 2.6. Se man þe hine wið nytenu besmiteð, oððe
wæpnedman wið oðerne mid ungesceadelicum þinge, gif he bið XX wintra
eald man, þæt he understandan mæg þæt he þa sceamlican þing
& þa manfullan begæð, geswice & andette & fæste XV
winter/.
 2.6. & gif se man his gemæccan hæbbe & he beo XL
wintra & swylce þing begæð, geswice & fæste þa hwile þe
his lif beo & ne gedyrstlæce þæt he drihtnes lichaman underfo ær
his endedæge.
 2.6. Geonge men & andgitlease man sceal þearle swingan ðe
swylce ðing begað.
 2.7. Be þam þe æwe brecað oððe æwebrece habbað.
 2.7. Gif se man æwe brycð, fæste VII gear ðry dagas on
wucan on hlafe & on wætere, & gif wif ofer hire rihthlaford oðerne
man hæbbe, beo heo ðæs ylcan wurðe.
 2.8. Be þam men þe his æwe forlæt, & be þam wife
þe hire wer forlæt & oðerne cyst.
 2.8. Se man þe his rihtæwe forlæt & oðer wif nimð,
he bið æwbreca, ne sylle him nan preost husl ne nan ðara gerihta þe
cristenum men gebyreð, & gif him forðsið getimað, ne lecge hine man
na mid cristenum mannum.
 2.8. & gif wif hire rihtwer forlæt & cysð oðerne,
beo heo þæs ylcan domes wyrðe þe herbufan sægð.
 2.8. & þa magas þe æt þam dihte wæron ðolien
þæne ylcan dom, butan hi ær to bote gecyrron wyllon swa hire scrift him
tæce.
 2.9. Be ðam men þe hæfð his æwe & eac cifese.
 2.9. Se man ðe rihtæwe hæfð & eac cyfese, ne sylle
him nan preost husl ne nan gerihto þe man cristenum mannum deð, butan he to
bote gecyrre.
 2.9. & gif he cyfesan hæbbe & nane rihtæwe, he ah
ðæs to donne swa him geðincð, wite he þeah þæt he beo on anre
gehealden, beo hit cyfes beo hit æwe.
 2.10. Be þam men þe hæfð his rihtæwe & geræst on
elþeodigum wifmen.
 2.10. Gif hwylc man wið oðre rihtæwe hæmð, oððe
wif wið oðres wifes rihtgemæccean, fæste VII ger, þa III on hlafe
& on wætere, & þa IIII swa him his scrift tæce.
 2.11. Be þam men þe wifað on twam geswusternum, oððe wif
nimð broðor æfter oðrum.
 2.11. Gif hwylc wif twegen gebroðro nymð hire to gemæccean,
oðerne æfter oðrum, todo man hi, & beon hi on dædbote þa hwile
ðe hi lybban swa hira scrift him tæce.
 2.11. & æt hira forðsiðe do se sacerd him þa gerihto
swa man cristenum mannum deð, gif hi þæt gehatað þæt hi leng
betan woldon gif hi leng lybban mosten.
 2.11. Gif hwa on swylcum manfullum sinscipe ðurhwunað oð his
lifes ænde, ne cunne we him nane bote tæcean, butan hit is æt godes
dome gelang.
 2.12. Be þam gif hwylc wifman beweddod beo, nis hit na alyfed
þæt hine ænig oðer man æt þam bereafige.
 2.12. Gif hwylc wif beweddod beo, nis hit na alyfed þæt hwylc
oðer man hine ðæs bereafige, gif hit hwa do, beo he amansumad.
 2.13. Be þam men þe wif oððe mæden ofernimð mid
unrihtum þingum.
 2.13. Gif hwa mid his ofercræfte wif oððe mæden neadinga
nimð to unrihthæmede hire unwilles, beo he amansumad.
 2.14. Be þam men þe þæne wifman fram his hlaforde aspanð
þe his wicnere bið, for unrihtum hæmede.
 2.14. Gif hwa mid his lotwrencum oðres mannes folgere fram him
apæce for hæmedðinge, & hire unwilles wið hi hæme, gif he
bið gehadod man, þolige his hades, gif he beo læwede, beo he amansumad.
 2.15. Be þam gif mædenman beweddod bið & hine oðer
man þæs bereafige hire unwilles.
 2.15. Gif hwylc mæden beweddod bið & under ðam bið
gehergod, oððe mid sumum intingan afyrred beo þam þe heo beweddod
wæs & hit æft gelimpe þæt hi on neawist becumen, be leafe hi
moton togædere, forðan heo wæs hire unwilles fram him.
 2.16. Be þam gif gehadod mæden to hæmedþinge
geræsð/.
 2.16. Gif hwylc wifman gehadod bið gemænes hades, & heo
syððan forhogie ðæne brydguman þe heo ær beweddod wæs,
þæt is crist, & to woruldlicre idelnesse gecyrð & hiwrædene
underfehð, & ðencð þæt heo mid hire æhton & woruldspedon
þa æbylignesse gebete þe heo gode abylhð, nis þæt naht.
 2.16. Ac ne mæg heo nan þara ðinga gedon þe gode
licwyrðe/ beo, ne hire nan preost scrifan ne mot ær heo þæne synscipe
forlæte & to criste gecyrre, & syððan hire lif libbe swa hire
scrift hire tæce.
 2.17. Be ungehadod mædene þe to unrihtum hæmede
geræsð.
 2.17. Gif hwylc mædenman on geferrædenne mid gehadedum mannum
wunað, & heo to þam ylcan hade þence & under þam þurh deofles
costunga on hæmedþing geræse, ne bið heo na wið god unscyldig,
þeah heo ungehadod wære, forþam ðe heo ær þohte þæt heo
godes bryd wurðan wolde, þonne is hire mycel nydþearf þæt heo hire
misdæda andette & bete swa hire scrift hire tæce.
 2.18. Be þam men þe on his magan gewifað.
 2.18. Gif hwylc man wifige on his nehstan magan oððe on his
gefæderan oððe on his broðor lafe oððe on his steopmoder, beo he
amansumad fram eallum cristenum mannum, & gif he to bote gecyrð swa he
þearfe ah, bete he æfre & hreowsige þa hwile þe he beo be
bisceopes dome.
 2.19. Be þam hu sanctus Gregorius sprecð be unrihtum
hæmede.
 2.19. Gif hwa mynecene þe godes bryd bið gehaten him to wife
nimð, beo he amansumad fram eallra geleaffulra manna gemænscipe, halige
bec secgeað, þæt he beo eallswa scyldig wið crist swa þæs cynges
þeowa wære, gif he wið þæs cinges gebeddan hæmde.
 2.19. Gif hit ahwænne swa gelimpð swa hit ne gewurðe,
þæt ænig man þurh deofles costnunga on befealle, todo man hi on
twa, & beo heora ægðer æfre hreowsigende & betende þa hwyle
þe hi on life beon, eall be biscopes dome.
 2.20. Be þam men þe gelomlice wifþing begæð.
 2.20. Nis na alyfed nænigum cristenum men nu, þæt he oftor
wifige þænne tuwa, forðan sanctus Paulus hit forbyt on his lare &
tæcð ælcum men hu he ymbe þæt don sceal, þæt is gif hwylces
weres forme wif bið dead, þæt he be leafe oðer niman mote, & gif
he þa oferbit, wunige he a syððan wifleas.
 2.20. Wif eallswa, gif hyre forman were forðsið gebyrige, be
leafe heo nime oðerne, gif heo þæt geceosan wyle, & gif heo
þæne oferbit, wunige heo a syððan on wudewanhade þa hwile þe hire
lif si.
 2.20. & gif ahwænne wer oððe wif þas ðing
abrecað, ne ortrywen hi na godes mildheortnesse, ac gecyrran & beten swa
hira scrift heom tæce.
 2.21. Be þam hu gesynhiwan heora þeawas healdan sceolan for
gode.
 2.21. Halige bec tæceð hwæt ælcum geleaffullum were to
donne is, þonne he his rihtæwe ærost ham bringeð, þæt is
æfter boca tæcinge þæt hy þreora daga & nihta fyrst heora
clænnesse healdan sceolon, & þonne on þone þriddan dæg heora
mæssan gestandan & hy butu husl niman, & syððan heora gesynscipe
healdan for gode & for worulde swa heora þearf sy.
 2.21. & ælcon gesynhiwen gebyreð, þæt hy heora
clænnesse healdon XL daga & nihta ær þam halgan eastron & ealle
þa easterwican & æfre sunnannihte & wodnesnihte & frigenihte.
 2.21. & ælc æwfæst wif healde hire clænnesse III
monþas ær þam byrðre, & æfter þære acennednesse healde
hire clænnesse XL daga & nihta, beo hit hyse cild beo hit mæden
cild.
 2.22. Be þam men þe gedwællice þing begæð.
 2.22. Gif hwylc man his ælmessan gehate oððe bringe to
hwylcum wylle oððe to stane oððe to treowe oððe to ænigum
oðrum gesceaftum butan on godes naman to godes cyrcean, fæste III ger on
hlafe & on wætere.
 2.22. & þeah he geþristlæce þæt he æt swylcum
stowum ete oððe drince & nane lac ne bringe, fæste he þeah
hwæðere an gear on hlafe & on wætere.
 2.23. Be þam þe alyfed nis idele hwatunga to beganne.
 2.23. Nis na soðlice nanum cristenum men alyfed þæt he idela
hwatunga/ bega swa hæðene men doð, þæt is þæt hi gelyfen on
sunnan & on monan & on steorren ryne & secen tida hwatunga hira
þing to beginnenne, ne wyrta gaderunga mid nanum galdre butan mid <foreign>pater
noster</foreign> & mid credo oððe mid sumon gebede þe to gode belimpe.
 2.23. Gif hwa þas idelan þing bega, geswice & andette &
fæste XL daga, & gif he eft to þære idelnesse gehwyrfe, þonne
fæste he III lengten.
 2.24. Be mansware, hu man þæt gebetan scyle.
 2.24. Gif hwylc læwede man hine forswerige & he wite
þæt he manswærige, fæste IIII gear, gif he bið gemænes hades
man, fæste V gear, subdiacon VI, diacon VII, mæssepreost X, bisceop XII.
 2.24. & gif hwa bið genydd þæt he manswerige oððe he
þæt man nyte, fæste III gear, an ger on hlafe & on wætere, &
þa twa swa his scrift him tæce, & gif hine onhagige, gefreoge ænne
man for godes lufan.
 2.24. & gif hwa for æniges mannes ege oððe lufe oððe
for ænigum sceatte hine forswerege, dæle his æhta þearfendum mannum
& fare to mynstre & bete swa his scrift him tæce & hreowsige a
þa hwile þe he on life beo.
 2.25. Be stale.
 2.25. Gif hwylc man stele deorwurðe þing, gif he bið
læwede man, fæste V ger, subdiacon VI, diacon VII, mæssepreost X,
bisceop XII.
 2.25. & gif hwylc man medeme þing stele, agife þa stale
þam þe hi ahte & fæste I ger on hlafe & on wætere, & gif
he næbbe þa stale to agifanne, fæste III ger on hlafe & on
wætere.
 2.26. Be leasre gewitnesse.
 2.26. Gif hwa on leasre gewittnesse beo, nis him na alyfed
þæt he husles onfo ær he andette & bete swa his scrift him
tæce.
 2.27. Be ungeðwærnesse wið his nehstan.
 2.27. Soðlice nis nanum cristenum men alyfed, þæt he on
godes cyrcean gode lac offrige þa hwile þe he nið oððe andan oððe
ænige unþwærnesse on his heortan hæbbe wið his þone nehstan.
 2.27. Forþam his lac ne beoð gode andfenge, ærþam þe he
hine sylfne geðwærie & gegladige wið his nehstan.
 2.27. Forþam se hælend cwæð on his godspelle, gif þu
lac bringe to godes weofode, & þu þær gemunst þæt þin
broðor þæt is ælc cristen man sy ungeðwære wið þe,
forlæt þær þine lac & ga to þinum breþer & geðwæra
þe/ wið hine, & syððan cume to þam weofode & offragode
gecweme lac.
 2.28. Be hatheortnesse.
 2.28. Gif hwylc man to þam hatheort sy & strangmod, þæt
he to nanum worldrihte & sibbe fon nelle wið þæne þe wið hine
agylt hæfð, beo he amansumad.
 2.29. Be þam men þe aðas sylð, þæt he to sibbe fon
nelle wið his nehstan.
 2.29. Se man þe for hwylcere ungeðwærnesse winð wið his
nehstan & to þam strið bið þæt he aðas sylð, þæt he to
nanre sibbe fon nelle æt þam þe wið hine agylt hæfð, beo he
amansumod.
 2.29. Gif he þonne gecyrran wyle & to sibbe fon, fæste an
ger for his aðes þingon & III lengteno on hlafe & on wætere,
& þæs geares ofereacan fæste swa him his scrift tæce.
 2.30. Be þam þe alyfed nis þæt ænig man his feoh to
unrihtum gafole sylle.
 2.30. Ælcum geleaffullum men is forboden, þæt he his feoh
ne his æhta to nanum unrihtum gafole ne læne, þæt is þæt he
hine maran ne bidde to agifanne þonne he him ær lænde, ac for lufe
& for þearfe læne gehwa oðrum his feoh & his æhta, swa he
wylle þæt man him do.
 2.30. Gif hwa for hwylcere manfulre gitsunge þis do, halige bec
him/ tæceað III geara fæsten, an ger on hlafe & on wætere, &
þa II swa him his scrift tæce.
 3.1. Her onginð se forma capitul, be gehadodra manna wifunga.
 3.1. Gif mæssepreost oððe diacon wifigen, þolian heora
hades.
 3.1. & gif hy æfter þam hæmedþing begað, na
þæt an þæt hy behadod syn, ac eac swylce fæston VII gear be
bisceopes dome.
 3.2. Be þam men þe gyrnð sacerdhades.
 3.2. Gif se mæssepreost geleahtrod wæs mid heaofdlicum
leahtrum ær he gehadod wære & þæt ær andette & bette swa
him his scrift tæhte, gif he eft syððan he gehadod bið þa ylcan
leahtras begæð þe he ær bette ne bið he na wyrðe þæt he
ænige þenunga æt godes weofode do, ac wunige him elles mid gemænes
hades mannum, & gif he gecyrran wyle, bete swa se bisceop him tæce.
 3.3. Be mæssepreostum.
 3.3. Gif mæssepreost oððe diacon man ofslea oððe hi
forswerigen, þolian heora hades, & gif hi to bote gecyrran wyllan, betan
be bisceopes dome.
 3.4. Eft be godes þeowum.
 3.4. Godes sacerdas & diaconas & oðre godes þeowas þe
on godes temple gode þenian sceolon & haligdom & halige bec
handlian, þa sceolon symble heora clænnesse healdan.
 3.4. Þonne gif ænig swa gerad man on hæmedþing befealle,
andette his scrifte & bete swa he him tæce.
 3.4. Forþam se hælend cwæð, beon ge halige, forþam þe
ic drihten god & eower hlaford eom halig.
 3.5. Be þam hu se sacerd hine healdan sceal & se diacon.
 3.5. Ða sacerdas & diaconas & þa godes þeowas þe hi
sylfe ne magon ne nellað for gode þa clænnesse healdan þe him beboden
is, ascyrige man hy fram þære þenunge þe clæne men on godes huse
gode þeniað, & gif hi þonne gecyrran & andettan wyllan, betan swa
hira scrift him tæce.
 3.6. Be þam bisceopum & be oðrum godes þeowum.
 3.6. Soðlice eallunga is forboden on haligum bocum ælcon
bisceope & abbude & mæssepreoste, þæt hi nænigne wifmannes
neawiste mid him næbban.
 3.6. Ge eac swylce ælcon godes þeowe þe on clænnesse gode
þeowian scyle is forboden, þæt he naðer ne his magan ne oðerne
wifman for nanes weorces þingon inne mid him næbbe, þy læs he þurh
deofles costnunge þæron gesyngie.
 3.7. Be þam gehadedum mannum þe heora feoh lænað to
hyre.
 3.7. Gif bisceop oððe mæssepreost oððe hwylc godes
þeow lænð his feoh to unrihtum gafole & ne geman hwæt se
hælend cwæð þurh Dauid þone sealmsceop, he cwæð, þæt þa
sceoldan his rices brucan þe heora feoh to nanum unrihtum gafole ne
syllað.
 3.7. Gif hwa þis abrecð, ne bið he wyrðe þæt he husl
underfo, ærþam þe he gebete swa herbufan awriten is, þæt is III
geara fæsten.
 3.8. Eft be gehadodra manna wicnungum.
 3.8. Nis nanum mæssepreoste alyfed ne diacone, þæt hy
gerefan beon ne wicneras, ne ymbe nane worldbisgunge abisgod butan mid
þære þe hy to getitolode beoð.
 3.9. Be þam þe gehadod man geðoftrædene nimð wið
wifman.
 3.9. Se riht godes þeow þe mid godes þeowdome abysgod byð,
ne gebyreð him na to farenne fram stowe to stowe ne fram huse to huse
wifmannes neawiste gyrnende butan his lareowes leafe.
 3.9. Þonne gif hwa þisne gewunan hæbbe, geswice & bete
swa his scrift him tæce.
 3.10. Eft be þam ylcan.
 3.10. Se munuc þe hine sylfne gode behat & þone halgan
regol underfehð, ne gedafenað him na þæt he æniges worldlices
wyrðmyntes gyrne oððe þæt abrece þæt he gode behet, gif he
þis deð, beo he amansumad fram eallum geleaffullum mannum.
 3.11. Be muneces mishealdnesse & mynecene.
 3.11. Munuc & mynecene þe gode sylfum beoð gehalgode &
heora gehat gode behaten habbað, gif hi þonne þurh deofles costnunga
þæt abrecað, beon hy ascyrode fram eallum gehadedum mannum.
 3.11. & gif hi to gode gecyrran wyllað þe hy ær
wiðsocon, andettan & beton þa hwile þe hi on life beon swa heom
þære scire bisceop tæce.
 3.12. Be wifmannes þenunge on godes weofode þe hire to ne
gebyrað.
 3.12. Gelomlice we habbað geræd on halgum bocum, þæt hit
alyfed nis þæt ænig læwede wif & unsyfre godes geryno on cristes
weofode handlian sceole ne haligdom ne ða halgan bec þe gehadode man
handlian sceolan, forþam sanctus Paulus hit hæfð swiðe forboden.
 3.13. Be þam þe ælc sacerd sceal cunnan his gerihto.
 3.13. Ælcon sacerde gebyreð þæt he cunne þa halgan lare
þe to his hade belimpð & folc mid læran & trymman sceal to godes
rihte & to heora sawle þearfe.
 3.14. Be þam þe sanctus Agustinus sende to rome to sancte
Gregorie, & hu sanctus Gregorius him andsware sende.
 3.14. Sona swa sanctus Agustinus on engla þeode fulluht gebroht
hæfde & godes þeowas gehwær gesett & geendebyrd hæfde, þa
sende he ærendgewrit to Rome to sancte Gregorie þe þa wæs papa &
bæd hine, þæt he him sende on gewrite, hu him to donne wære ymbe
þa nihtlican besmitenesse þe foroft mannum on slæpe gelimpð,
hwæðer he þæs on morgen to husle moste gan oððe husel halgian gif
he mæssepreost wære.
 3.14. & he him þa wislice andsware sende & cwæð,
þæt ælc godes þeow geornlice smeagean sceolde, fram hwilcum þingum
seo nihtlice besmitenes cume.
 3.14. Forþam of þreom þingum heo cymð þam slæpendan on
mode, hwilon for þære gecyndelican untrumnesse & tydernesse, hwilon
for oferflownesse ætes & drinces, hwilon eac þæt se man geþencð
& smeað on dæg idele þing & unalyfedlice, þonne þæt he on
dæg geþencð waciende, þæt him becymð on niht slæpende.
 3.14. Þonne gif hwa besmiten beo on swefne for þære
flæsclican tydernesse, nah he þæs geweald, þingie him georne wið
god & him forgifenesse bidde.
 3.14. & gif hit gelimpð for oferflownesse metes oððe
drynces, he bið gyltig, & nis him þeah husl to forbeodenne ne mæsse
to singanne gif he mæssepreost bið, gif hit oferneod beo & þær
oðer sacerd ne beo þæt þa þenunga forðdo.
 3.14. Gif þær þonne oðer beo þæt þa þenunga don
mæge, betere him is þæt he þæs dæges hit forga & him
georne mid his sealmsange & mid ælmessan forgifenesse bidde.
 3.14. Gif hit þonne on þa þriddan wisan gelimpð, þæt
se man on dæg geseo oððe geþence oððe smeage ymbe unalyfede þing
& idele lufe þærto nimð & lustbærnesse & þonne þurh
þæt & þurh deofles hiwunga besmiten bið on slæpe, nis þam
alyfed husl to nimanne þæs morgenes þe him on niht swa gelimpð, ac he
ah þearfe þæt he hit andette & bete swa him his scrift tæce.
 3.15. Be þam ðe þam sacerde naht ne fremeð þæt he
rihtwis beo, gif he þam unrihtwisan styran nele heora unrihtes.
 3.15. Se halga apostol Paulus læreð ælcum mæssepreoste
þe godes folce to lareowe bið gesett, þæt heora nan ne wandige for
nanes mannes ege ne for lufe ne for sceame ne for nanum sceatte, þæt hy ne
bodian ælcon men hwæt him sy to donne & hwæt to forganne, gif hy
sylfe wyllað þæt heom beo geborhgen on domesdæg beforan gode sylfum.
 3.16. Be mæssepreosta drohtnunga.
 3.16. Ælc mæssepreost sceal beon swa he gehaten is sacerd,
þæt is grecisc word & is on leden <foreign>sacrum dans</foreign> & on ure geðeode
halig syllend.
 3.16. He sceal syllan halignesse þam folce þe he to lareowe
& to hyrde bið gesett, þæt is þæt he sceal halige þeawas
& bysna mannum æteowan.
 3.16. Warnige hine þæt be him ne beo gecweden þæt
egeslice word þæt se hælend cwæð be Israela folces hyrdum, þa he
cwæð, Wa eow hyrdas, þe þæra eowena meolc ge brucon, & mid
heora wulle ge eow scryddon, & þa ðe fætte wæron þa ge snidon,
& þa ðe unstrange wæron þa ge ne gestrangedon ne þa wanhalan ge
ne lacnedon, & þa ðe forbrocene wæron þa ge ne wriðon, &
þa ðe tosceadene wæron þa ge ne samnedon, & þa forlorenan þa
ge ne sohton.
 3.16. Nu is eall min heord tosceacred, forþam hi næfdon
nænne hyrde & synd geworden eallum wildeorum to mete.
 3.16. Eall þis is gecweden be biscopon & be mæssepreoston
þe godes folc on domesdæg to þam dome lædan sceolon, ælc þæne
dæl þe him her on life ær betæht wæs.
 4.0. Hit is þeah to witanne, hwy þeos feorðe boc sy
uncapitulod, nu þa ærran bec synt gecapitulod, þæt is forþam þe
þeos feorðe boc is genumen of þam þreom bocum, & þæt man on
þam þreom hraðe findan ne mæg, hit man fint on þisse feorðan
ægðer ge be maran þingum ge be læssan openlicor & hrædlicor.
 4.1. Gif hwylc bisceop man ofslea, þolige his hades &
fæste XII gear, þa VII on hlafe & on wætere, & þa V fæste
III dagas on þære wican & þa oðre bruce his metes.
 4.1. Gif mæssepreost oððe munuc man ofslea, þolige his
hades & fæste X ger, þa V on hlafe & on wætere, & þa
oðre V fæste III dagas on wican & þa oðre bruce his metes.
 4.1. Gif diacon man ofslea, þolige his hades & fæste VII
ger, þa IIII on hlafe & on wætere, & þa III fæste III dagas
on wican & þa oðre bruce his metes.
 4.1. Gif cleric man ofslea, fæste VI ger, þa IIII on hlafe
& on wætere, & þa II fæste III dagas on wican & þa oðre
bruce his metes.
 4.1. Gif læwede man man ofslea, fæste V ger, þa III on
hlafe & on wætere, & þa II fæste III dagas on wican & þa
oðre bruce his metes.
 4.2. Gif hwa gehadodne man ofslea oððe his nehstan mæg,
forlæte his eard & his æhta & fare to rome to þam papan, &
syððan do swa se papa him wisige.
 4.3. Gif hwylc bisceop hæmedþing drihð oððe æwe
brycð, fæste XII ger, & mæssepreost & munuc X ger, & diacon
VII ger, & cleric VI ger, & læwede man V ger, fæste ælc be
his endebyrdnesse, eallswa herbufan awriten is be manslehte.
 4.5. Gif hwa hæme wið mynecene þe gode sylfum to bryde
beweddod bið, gif hit bisceop deð, fæste XII ger, þa VII on hlafe
& on wætere, & þa V fæste III dagas on wican on hlafe & on
wætere, & þa oðre dagas bruce his metes butan flæsce anum.
 4.5. Gif hit bið mæssepreost oððe munuc, fæste X ger,
þa V on hlafe & on wætere, & þa V fæste III dagas on wican on
hlafe & on wætere & þa oðre bruce his metes butan flæsce
anum.
 4.5. Gif hit bið diacon, fæste VII ger, þa III on hlafe
& on wætere, & þa IIII fæste III dagas on wican on hlafe &
on wætere & þa oðre bruce his metes butan flæsce anum.
 4.5. Gif hit cleric oððe læwede man beo, fæste VI ger,
þa III on hlafe & on wætere, & þa III fæste III dagas on
wican on hlafe & on wætere & þa odre bruce his metes butan
flæsce anum.
 4.5. & seo mynecenu, fæste heo X ger, eallswa herbufan be
þam mæssepreoste awriten is.
 4.6. Gif hwylc man wolde hæman wið mynecenu & heo
geðafian nolde, fæste he an ger for his unrihtwillan on hlafe & on
wætere.
 4.7. Gif hwa wolde hæman wið oðres mannes rihtæwe &
heo geðafian nolde, fæste he for his unrihtwillan III lencgten on hlafe
& on wætere, an lencten foran to middansumera, & oðer foran to
hærfæstes emnnihte, & þridde to middanwintra.
 4.8. Gif hwa wylle wið wifman unrihtlice hæman & heo
geðafian nylle, fæste he XL daga & nihta on hlafe & on wætere.
 4.9. Gif hwylc man reafað oðerne æt his dehter, bete wið
þa freond, & fæste heora ægðer I ger wodnesdagum & frigedagum
on hlafe & on wætere, & þa oðre dagas brucan heora metes butan
flæsce & nime hy syððan to rihtæwe, gif þa freond þæt
wyllað.
 4.10. Gif hwylcne man deofol to þam swiðe undergan hæbbe
þæt he wið dumbe nytenu hæme, andette his scrifte & fæste XV
ger, þa VIII on hlafe & on wætere, & þa VII fæste ælce
geare III lencten on hlafe & on wætere, an lencten ær eastron, oðer
ofer pentecosten, þridde ær middanwintra, & æfre fæste
wodnesdagum & frigedagum þa hwile þe he libbe.
 4.11. Gif hwa on gewunan hæbbe þæt he hine sylfne besmite
his agenes willes, fæste III ger, on ælcon þæra geara III lencten on
hlafe & on wætere, & þa oðre dagas forga ælce dæge
flæsc butan sunnandæge anum.
 4.12. Gif ænig man oðerne mid wiccecræfte fordo, fæste
VII ger, þa III on hlafe & on wætere, & þa IIII ger III dagas
on wucan on hlafe & on wætere.
 4.13. Gif hwa drife stacan on ænigne man, fæste III ger, an
ger/ on hlafe & on wætere, & þa III ger fæste III dagas on
wucan on hlafe & on wætere, & gif se man for þære stacunge dead
bið, þonne fæste he VII ger ealswa herbufan awriten is.
 4.14. Gif hwa wiccige ymbe æniges mannes lufe & him on
æte sylle oððe on drence oððe on æniges cynnes galdorcræfte,
þæt heora lufe for þam þe mare beon sceole, gif hit læwede man do,
fæste he healf ger wodnesdagum & frigedagum on hlafe & on wætere
& þa oðre dagas bruce his metes butan flæsce anum.
 4.14. Gif hit bið cleric, fæste an ger twegen dagas on wican
on hlafe & on wætere & þa oðre dagas forgange flæsc.
 4.14. Gif he beo diacon, fæste III ger twegen dagas on wican on
hlafe & on wætere & þa oðre dagas forgange flæsc.
 4.14. Gif hit bið mæssepreost, fæste V ger, þæt an on
hlafe on wætere, & þa IIII ger ælce frigedæge on hlafe & on
wætere & ælc þæra oðra daga forgange flæsc.
 4.15. Gif hwa hlytas oððe hwatunga bega, oððe his wæccan
æt ænigum wylle hæbbe oððe æt ænigre oðre gesceafte butan
æt godes cyrcean, fæste he III ger, þæt an on hlafe & on
wætere, & þa II wodnesdagum & frigedagum on hlafe & on
wætere & þa oðre dagas bruce his metes butan flæsce anum.
 4.16. Wifman beo þæs ylcan wyrðe, gif heo tilað hire
cilde mid ænigum wiccecræfte oððe æt wega gelætan þurh þa
eorðan tyhð, forþam þæt is mycel hæðenscipe.
 4.17. Gif hwylc wif hire bearn mid drence on hire sylfre fordo hire
agenes willes oððe mid ænigum þingum hit amyrre, fæste heo VII ger,
þa III on hlafe & on wætere, & þa IIII ger þreo dagas on
wucan on hlafe & on wætere & þa oðre bruce his metes butan
flæsce anum.
 4.18. Gif hwylc læwede man oðerne wundige, gebete wið hine
þa wundlan & begite him þa lacnunge & fæste an lencten foran to
middanwintra, a oðerne dæg on hlafe & on wætere.
 4.19. Gif hwa godes cyrcean brece for stale, agife þa stale &
fæste VII ger swa hit herbufan awriten is be manslyhte.
 4.20. Gif hwylc man stele mete oððe claðas & hine hungor
oððe næced þærto drife, fæste III wican on hlafe & on
wætere, gif he þonne þa stale agifan mæge, ne neadige man hine to
fæstene, ac do man him forgifenesse for godes lufan.
 4.21. Gif hwylc cristen man his agen bearn oððe his nehstan
mæg wið ænigum wurðe sylle, næbbe he nænne gemanan mid
cristenum mannum ær he hine alysed hæbbe of þam þeowdome.
 4.21. Gif he þonne hine begitan ne mæge, dæle swa mycel
feoh for hine swa he ær mid him nam & alyse oðerne of þeowdome &
gefreoge þæne & fæste VII wican on hlafe & on wætere.
 4.21. & gif he þæs gestreones næbbe þæt he hine
alysan mæge, fæste þonne XXVIII wicæna on hlafe & on wætere.
 4.22. Gif hwa blod ete oððe styrfig flæsc, & he hit for
neode ne do, fæste XII Wican a oðerne dæg on hlafe & on wætere.
 4.22. & gif he hit for neode do, fæste III dagas on hlafe
& on wætere.
 4.23. Gif hwylc man mid arwan deor ofsceote, & hit þeah
ætberste & hit man þonne ymbe þreo niht dead finde & þær
hund oððe wulf oððe fox oððe bera on befangen hæbbe oððe
ænig oðer deorcyn, ne abite his nan cristen man.
 4.24. Gif wulf æniges cynnes orf toslite & hit for þam
dead beo, ne abite his nan cristen man, & gif hit þonne hwa do, fæste
he IIII wican on hlafe & on wætere.
 4.24. & gif hit alyfeð & hit man syððan ofslyhð,
bruce his man syððan be leafe.
 4.25. Gif hwylc deor bið on nette awyrged, nis hit nanum men
alyfed to brucanne, gif his hwa bruce, fæste IIII wican a oðerne dæg on
hlafe & on wætere.
 4.26. Gif hwa finde deadne fisc on fiscpole & he his bruce,
fæste IIII wican wodnesdagum & frigedagum on hlafe & on wætere
& þa oðre dagas forga flæsc.
 4.26. & gif man on ea deadne fisc finde, bruce his man be
leafe.
 4.27. Gif hwylc gehadod man on huntað fare, gif hit beo cleric,
forga XII monð flæsc, diacon II ger, mæssepreost III, bisceop VII.
 4.28. Gif hwylc bisceop oððe ænig gehadod man hine oft
rædlice oferdrince, oððe he þæs geswice oððe his hades
þolige.
 4.29. Gif munuc for oferdruncennesse spiwe, fæste XXX daga.
 4.29. Gif mæssepreost oððe diacon for oferdruncennesse
spiwe, fæste XL daga.
 4.30. Se ðe þurh facn oðerne oderdrencð, fæste XL daga.
 4.31. Beon gif hy man acwellað, cwelle hy man raðe, & ete
man þæt hunig þæt hy ær worhton.
 4.32. Gif mus on wætan befealle, do hy man aweg & astrede
mid haligwætere, & gif heo cucu sy, þicge man þæne wætan, gif
heo þonne dead sy, geote hit man ut & þwea þæt fæt.
 4.32. Eft hit cweð on oðre stowe, gif þæs metes mycel sy
ætsamne, strede mid haligwætere & þicge gif his þære sy, &
þæt þonne for neodþearfe.
 4.33. On þearfe fiftan cneorisse geleofe men hi moton gesamnian,
& on þære feorðan gif hi gemette syn, ne sceade hi man, æt þam
þriddan cneowe syn hy gesceadene.
 4.34. Wif on hire monaðadle cyrcean ne sece ne to husle ne ga,
naðer/ ne nunne ne læwede wif, & gif hy hit don, fæste XX daga.
 4.35. Se ðe awiht þicge þæs þe hund oððe mus of
æte oððe wesle widlige, & he hit wite, singe C sealma, gif he hit
nyte, singe L sealma.
 4.36. Se ðe sylle oðrum þæne wætan þe mus oððe
wesle bið on adruncen, gif hit folces man sy, fæste III dagas, gif hit
mynsterman sy, singe CCC sealma.
 4.36. Se ðe hit ær nyste & eft wite, singe saltere.
 4.37. Gif man awiht blodiges þicge on samsodenum mete, gif he
hit nyte, fæste III dagas oððe singe saltere, gif he hit wite, fæste
VII dagas.
 4.38. Se ðe his sylfes blod on spatle mid ungewisse forswelge,
nis þæt nan synn.
 4.39. Gif hwa on his gymeleaste husl forleose, fæste III
lenctenu ælce frigedæg on hlafe & on wætere & þa oðre
dagas bruce his metes buton flæsce anum.
 4.40. Gif seo onsægdnes on eorðan fealle for gymeleaste, singe
L sealma.
 4.41. Se ðe forgymeleasige gehalgod husl on þam þæt hit
to lange licge þæt him sy unsyfernes on oððe hit næbbe his hiw,
fæste XL daga.
 4.42. Gif man husl aspiwe for druncennesse oððe for oferfylle,
fæste XL daga.
 4.43. Gif he for untrumnesse his husl aspiwe, fæste VII dagas
oððe twegen salteras singe.
 4.44. Gif man husl worpe on fyr oððe on stream þonne hit
molsað to þicganne, singe he C sealma.
 4.45. Gif hund þæne spiwðan frete, fæste C daga, gif he
hit nyste, fæste XL daga.
 4.46. Ælc husl þe bið on unsyfernesse oððe on ylde,
forbærne man hit.
 4.47. Gif mus ete husl for gymeleaste þæs mannes þe hit
healdan sceolde, fæste XL daga.
 4.48. Se ðe husles ænigne dæl on cyrcean forleose,
fæste XX daga.
 4.49. Se ðe on folce his crisman forleose & hine eft ne
finde, fæste III lenctenu oððe an ger.
 4.50. Se ðe his calic ageote on gemang mæssan, fæste XXX
daga.
 4.51. Se ðe ete ærþam þe he to husle ga & æfter
þam hus þicge, fæste VII dagas.
 4.52. Wer & wif þa ðe heom on hæmede geðeodde
wæron, gif oðer wyle godes þeow beon, oðer nelle, oððe heora
oðer bið untrum, oðer hal, swa þeah be heora begra geðafunge hyl
dælon hy, gif hy wyllen, & þæt beo be bisceopes gewitnesse.
 4.53. Se godes þeow þe on slæpe besmiten bið, arise &
singe his VII sealmas & bige his cneowa to eorðan æt ælces ferses
ende & fæste þæs on morgen on hlafe & on wætere oððe
singe XXX þæra sealma þe him betste þincen & æt ælces
ferses ende bige his cneowa to eorðan.
 4.54. Gif swin oððe henna oððe æniges cynnes yrfe ete of
mannes lichaman oððe of his blode drince, slea man þæt yrfe &
sylle hit hundum.
 4.55. Gif hwa bærne oðres mannes hus, fæste III ger a
oðerne dæg on hlafe & on wætere & þa oðre dagas fæste to
nones & forga flæsc.
 4.56. Gif æniges cynnes yrfe fealle on wæterpytt & hit
man þær dead finde, formige man þone pytt clæne & strede
þæron haligwæter.
 4.56. & gif hwa his onbyrge ær se pytt gehalgod sy, fæste
ane wican on hlafe & on wætere, gif he hit wite, gif he hit nyte,
fæste ænne dæg on hlafe & on wætere.
 4.57. Gif hwa for his untrumnysse oþþe for his hnescnysse
þæt fæsten & þa stiðnysse aberan ne mæg þe his scrift him
tæcð, him ys alyfed þæt he mot his fæsten alysan mid godcundnysse
& mid his worldæhton, þæt is þonne gif he byþ welig, sylle for
XII monþa fæstene <foreign>triginta solidos</foreign>, þæt is on ure geþeode XXX
scillinga.
 4.57. Gif hine to swa mycelum ne onhagige, þonne sylle he XX
scyllinga, gif hine þonne to swa mycelum ne onhagige, sylle X scyllingas, gif
hit þonne þearfigende mann beo, þæt him to X ne onhagige, sylle III
scyllingas, forþon se welega mæg eaþor syllan XXX scillinga þonne se
wædla þry.
 4.57. Se rihtscylling byð a be twelf penegum.
 4.57. Swa gerade ælmyssan man sceal on þreo wisan dælan, an
ys þæt hig man uppan godes weofod legce, oþer þæt man gebicge man
of þeowdome & hine syþþan gefreoge, þrydde þæt hig man godes
þearfum dæle.
 4.58. Anes dæges fæsten man mæg mid anum penige alysan
oþþe mid twam hund sealmum, & on oðre wisan singe <foreign>miserere mei
dominus</foreign> XII siþon & XII <foreign>pater noster</foreign> & æt ælces ferses ende
hine on eorþan astrecce ætforan godes weofode.
 4.58. & gif se man sealmsang ne cunne, þonne singe he for
anes dæges fæsten XL <foreign>pater noster</foreign> & swa oft hine on eorþan
astrecce.
 4.58. & VII wintra fæsten man mæg on XII monþum alysan,
gif he ælce dæg asingeð saltere & oþerne on niht & an fiftig
on æfen.
 4.59. Mid anre mæssan man mæg alysan XII daga fæsten,
& mid X mæssan man mæg alysan IIII monþa fæsten, & mid XX
mæssan man mæg alysan VIIII monþa fæsten, & mid XXX mæssan
man mæg alysan XII monþa fæsten, gif he wyle mid soþre godes lufe him
sylfum þingian.

END_TEXT
START_TEXT

Conf 3.1.2 (Raith X)
B11.3.1.2.
Poenitentiale pseudo-Egberti (Oxford, Bodleian Library, MS. Junius 121): Raith 1933, 69-70.



 1. Gif hwa fullice on ungecyndelicum ðingum ongean godes
gesceafte ðurh ænig ðinc hine sylfne besmite, bereowsige þæt
æfre þa hwile ðe he libbe be ðam þe seo dæd sy.
 2. Gif hwa on slæpe his bearn oflicge þæt hit dead wyrðe,
fæste III gear, an gear on hlafe & on wætere, & ða II þreo
dagas on wucan, & gif hit ðurh druncen gewyrðe, bete þe deoppor swa
his scrift tæce & behreowsige hit æfre.
 3. Gif untrum cild hæþen swelte, & hit on preoste gelanc
sy, ðolige his hades & bete hit georne.
 4. & gif hit ðurh freonda gemeleaste gewurðe, fæstan III
gear, an on hlafe & on wætere, & ða twa gear þry dagas on wucan
& behreowsian hit æfre.
 4. Gif hwa cristene man on hæðendom sylle, se ne bið wyrðe
ænigre reste mid cristenum folce, butan he begyte eft ham ongean þæt he
ut sealde.
 5. & gif he þæt don ne mæge, gedæle þæt wyrð
eall godes ðances, & oðerne alyse mid oðrum wyrðe & ðone
þonne gefreoge, & ðærtoeacan bete III gear fulle swa his scrift him
tæce.
 8. & gif he feoh næbbe þæt he man mid alysan mæge,
he bete þe deoppor, þæt is VII gear fulle, & behreowsige æfre.

END_TEXT
START_TEXT

Conf 3.2 (Raith Y)
B11.3.2.
Sanctus Gregorius: Raith 1933, 71-3.



 1. Sanctus Gregorius se halga papa gesamnode sinoð on Rome mid
oðrum welmanegum halgum bisceopum & mæssepreostum.
 3. Þa betwux oðrum spræcum þe hy cristenum þeodum to
rihte gesetton, þa cwæð he sanctus Gregorius, ic geomrigende cweðe
þæt þas cristenan folc gehwær geþurh þas italian mægðe
wunigende ic gehyrde swiðe þristlice don wið þan rihtan geleafan &
þam domum ealra haligra fædera.
 7. Þæt hy synt swa ðriste þæt hy þa gehalgedon nunnan
on gode synd nimende him to gemæccum & eac þa gesibban men heora
agenes cynnes, þæt þonne us þinceð gerisne him fram to aceorfenne
mid þam twyecgan swurde þam haligan godes wordon, þe læs se æcer
þæs godan landes sy gefylled mid þam þyfelum þæra yfelra weoda
þæt hy þæt godes mennen on gesynscipe habbon.
 13. Þa cwæð sanctus gregorius si he amansumod.
 14. & him andwyrdan ealle þa halgan bisceopas &
cwædon þriwa, si he amansumod.
 15. & gif hwa his gastlican cumædran hæbbe him on
gesinscipe/, si he amansumad.
 17. & him andwyrdon ealle þa bisceopas þriwa &
cwædon, si he amansumod.
 18. & gif hwa his agene magan hæbbe on gesinscipe oððe
þæt wif þæt his neahmæg ær hæfde, si he amansumod.
 20. & him andwyrdan ealle þa bisceopas & cwædon
þriwa, si he amansumad.
 21. & gif hwa fæmnan forstele unbeweddode, nime hy eft to
rihtlife oððe he si amansumod.
 22. & ealle þa ðe on þam fultume syn, syn hy amansumode.
 23. Þa andswaredon ealle þa bisceopas & cwædon þriwa,
syn hi amansumode, buton hi to rihtere dædbote gecyrran wyllon & heom
þonne forgifenesse geearnian mid soðum geleafan untweogendum.

END_TEXT
START_TEXT

Conf 4 (Fowler)
B11.4.2.
Handbook for the Use of a Confessor: Fowler 1965, 17-34.



 17.25. Efter þisum arise eadmodlice to his scrifte, and cweðe
þonne ærest, Ic gelife on Drihten heahfæder, ealra þinga wealdend,
and on þone sunu, and on þone halgan gast, and ic gelife to life æfter
deaðe, and ic gelife to arisenne on domes dæge.
 17.30. And eal þis ic gelife þurh Godes mægen and his miltse
to weorðone.
 17.32. And cweðe þonne mid reowsigendum mode and eadmodlice his
andetnessa to his scrifte, onbugende eadmodlice, and þus cweðe, Ic andette
ælmihtigum Gode and minum scrifte, þam gastlican læce, ealle þa synna
þe me æfre þurh awirgede gastas on besmitene wurdon, oððe on dæde
oððe on geþohte, oððe wið wæpmen oððe wið wifmen oððe
wið ænige gesceaft, gecyndelicra sinna oððe ungecyndelicra.
 17.39. Ic andette gifernesse ætes ge ær tide ge ofer tide.
 17.40. Ic andette ælce gitsunga, and æfest, and tælnessa,
and twispræcnessa, leasunga, and unriht gilp, and idel word, and unriht
cysta, and ælcne glængc þe to mines lichaman unræde æfre
belumpe.
 17.44. Ic andette þæt ic wæs to oft sinna wirhta, and sinna
geþafa, and sinna gewita, and sinna lareow.
 17.45. Ic andette mines modes morðor, and mæne aðas, and
unsibbe, and ofermodignesse, receleasnessa Godes beboda.
 17.48. Ic andette eal þæt ic æfre mid eagum geseah to
gitsunge oððe to tælnesse, oððe mid earum to unitte gehirde,
oððe mid minum muðe to unnytte gecwæð.
 17.50. Ic andette þe ealles mines lichamon synna, for fel and for
flæsc, and for ban and for sinuwan, and for æddran and for grislan, and
for tungan and for weleras, and for goman and for teð, and for feax and for
mearh, and for æghwæt hnesces oððe heardes, wætes oððe
driges.
 18.55. Ic andette þæt ic min fulluht wyrs geheold þonne ic
minum Drihtene behete, and minne had þe ic scolde Gode and his halgum to lofe
healdan and me silfum to ecere hæle ic hæbbe unmedumlice gehealdan.
 18.59. Ic andette þæt ic mine tidsangas oft agælde, and ic
swor mæne aðas minra hlaforda life, and mines Drihtenes naman ic nemnode
on idelnesse.
 18.62. Ealles ic bidde mines Drihtenes forgifnesse, þæt me
næfre deofol on astælan ne mæge, þæt ic buton andetnesse and
betnessa sy minra synna.
 18.64. Swa ic to dæg ealle andette mine scylda toforan Drihtene,
hælendum Criste, se wealdeð heofonas and eorðan, and beforan þissum
halgan weofode and þisum reliquium, and beforan minum scryfte and Drihtenes
mæssepreoste, and eom on clænre and on soðre andetnesse, and on godan
willan to gebetenne ealle mine sinna, and eft swilces geswican þæs þe ic
æfre mæg.
 18.71. And þu hælend Crist sy myltsigende mynre sawle, and
forgifende and adilgigende mine synna and mine giltas þe ic sið oððe
ær æfre gefremode, and gelæde me to ðinum uplican rice, þæt ic
mote ðar wunian mid þinum halgum and gecorenum a buton ende on ecnesse.
 18.76. Nu ic bidde þe eadmodlice, Drihtenes sacerd, þæt þu
sy me to gewitnesse on domes dæge, þæt þe deofol ne mage on me
anweald agan, and þæt þu to Drihtene beo min þingere þæt ic mote
myne sinna and mine giltas gebetan, and oðres swilces geswican.
 19.80. To ðon me gefultumige se Drihten se ðe leofað and
rixað a buton ende on ecnesse, Amen.
 19.82. ðæt sceal geþencan se þe bið manna sawla læce
and heora dæda gewita þæt gedal and þæt gescad, hu he mannum heora
dæda gescrife, and þeah hwæðre ne fordeme ne hig ormode ne gedon.
 18.85. þonne se man him his misdæda andettan wille, gehire him
ærest geþildelice hu his wise gerad sy.
 18.87. Gif he wille and cunne eadmodlice his dæda andettan, and
þu ongite þæt him his sinna reowan, lær hine luflice and
mildheortlice, gif he ne cunne his dæda andettan and his giltas asmeagan,
acsa hine his wisena and atred him þa giltas ut and asec his dæda.
 19.91. And geþengc ðu þæt þu ne scealt næfre gelice
deman þam rican and þam heanan, þam freon and þam þeowan, þam
ealdan and þam geongan, þam halan and þam unhalan, þam eadmodan and
þam ofermodan, þam strangan and þam unmagan, þam gehadodum and þam
læwedum.
 19.96. ælce dæde sceal gescadwis dema wislice toscadan, hu
heo gedon si and hwar oððe hwænne.
 19.98. Nis on ænigne timan unriht alifed, and þeah man sceal
freolstidan and fæstentidum and on freolsstowan eac swa geornlicost
beorgan.
 19.100. And a swa man bið mihtigra oððe maran hades, swa he
sceal deoppor for Gode and for worlde unriht gebetan, forðam þe se maga and
se unmaga ne magon na gelice byrdene ahebban, ne se unhala þam halum gelice.
 20.104. And þi man sceal medemian and gescadlice toscadan ylde
and geoguðe, welan and wædlan, hale and unhale and hade gehwilcne.
 20.107. And gif hwa hwæt ungewealdes misdeð, ne bið þæt
na gelic þam ðe willes and gewealdes silfwilles misdeð.
 20.108. And eac se ðe nydwyrhta bið ðæs þe he misdeð,
se bið gebeorges and þe beteran domes symle wyrðe þe he nydwyrhta
wæs þæs þe he worhte.
 20.111. ælce dæde toscade man wærlice for Gode and for
worlde.
 20.113. þas þeawas man healt begeondan sæ.
 20.113. þæt is þæt ælc biscop bið his biscopstole on
ðone Wodnesdæg þe we hatað Capud Ieiunii, þonne ælc þara manna
þe mid heafodleahtre besmiten bið on ðare scire sceal þonne him to
cuman on dæg and his sinna him gecyðan.
 20.117. And he þonne tæcað him dædbote, ælcum be
giltes mæðe.
 20.118. þa ðe þæs wyrðe beoð he asindrað of
ciriclicum gemanan, and hi þeah to heora agenre þearfe hyrteð and
tihteð, and hi swa þonne be his leafe ham hwyrfað.
 20.121. And eft on ðone þurnesdæg ær Eastron to ðare
ylcan stowe ealle gesomniað, and him þonne se biscop ofer singeð and
absolutionem deð, and hi swa ham hwyrfað mid þæs biscopes bletsunge
siððan.
 20.124. ðis is þus to healdenne eallum Cristenum folce.
 20.125. And þeah hwæðre sceal se sacerd geornlice smeagan
mid hwilcre onbrirdnesse and mid hwilcere fulfremednesse se dædbeta gebet
hæbbe þæt him getæht wæs, and swa him forgifnesse don.
 21.130. Gyf læwede man oðerne slihð buton gilte, fæste
vii gear, iii on hlafe and on wætere and þa iiii swa his scrift him
tæce, and æfter þara vii geara bote æfre geornlice he reowsige his
misdæda be þam dæle þe he mæge, forðam hit is uncuð hu
andfænge his bot wære mid Gode.
 21.135. Se ðe oðerne ofslean wille and ne mæg his willan
þurhteon, fæste iii gear, an on hlafe and on wætere and twa swa his
scrift hym tæce.
 21.138. Gyf læwede man neadunga man slihð, fæste iii gear,
an on hlafe and on wætere, and twa swa his scrift him tæce, and
bereowsige his misdæda æfre.
 21.140. Gyf hit bið subdiacon, fæste six gear, gyf hit beo
diacon, fæste seofon gear, gyf hit beo mæssepreost, fæste x gear, and
biscop xii and reowsige æfre.
 21.144. Gyf hwa his cild slihð to deaðe ungewealdes, fæste v
gear, iii on hlafe and on wætere <foreign>ut supra</foreign>.
 21.146. Gyf biscop oððe mæssepreost man slihð, þolige
his hades and bete georne æfre.
 21.148. Gyf wif hyre cild formyrðrige innan hire oððe
siððan hit forð cume mid dræncum oððe mid mistlicum þingum,
fæste x gear, iii on hlafe and on wætere and þa vii swa hire scryft
hyre mildheortlice tæce, and æfre hit bereowsige.
 21.152. Gyf hwa his æht ofslihð buton gilte for his
hatheortnesse, fæste iii gear.
 21.154. Gyf wif hire man swingð for hwilcum liðrum andan, and
heo on ðam bið dead, and heo beo unscildig, fæste swa ðeah iii gear
and reowsige hire misdæda æfre.
 21.157. Gyf man hine sylfne gewealdes ofslihð mid wæpne
oððe mid hwilcum deofles onbrincge, nis na alifed þæt man for swilcne
man mæssan synge, ne mid ænigum sealmsange þæt lic eorðan
befæste, ne on clænan legere ne licge bebirged.
 22.161. ðone ilcan dom man sceal don þam þe for his gilta
pinunge his lif alæt, þæt bið þeof and morðwyrhta and
hlafordswica.
 22.164. Gyf hwa hyne wið nytenu besmyteð, oððe wæpnedman
wið oðerne, gif he bið xx wintra, fæste xv winter, and gif se man his
gemæccan habbe and he beo xl wintra and swilce þingc begæð, geswice
and fæste þa hwile þe his lif beo, and ne geþristlæce þæt he
Drihtenes lichaman underfo ær his endetiman.
 22.169. Geonge men and andgitlease man sceal þearle swingan þe
swilce þingc begæð.
 22.171. Se man þe æwe brycð, fæste vii gear iii dagas on
wucan on hlafe and on wætere, sy hit wif si hit were.
 22.173. Se þe his æwe forlæt and nymð oðer wif, he
bið æwbrica, ne sille man nan ðara gerihta þe Cristenum mannum
gebireð, ne for deaðe ne for life, ne hine man ne lecge mid Cristenum
mannum, and be wife ealswa, and þa magas þe æt þam dihte wæron,
þolian þone ylcan dom buton hi ær gecirran willan and georne gebetan.
 22.179. Se þe hafað æwe and eac cifese, ne do him nan preost
nane gerihta mid Cristenum mannum, buton he to bote gecyrre, beo hym on anre
gehealdan, beo hit æwe beo hit cyfes.
 22.183. Gyf ceorl wið oðres rihtæwe hæmð, oððe wif
wið oðres wifes rihtgemæccan, fæste vii gear, þa iii on hlafe and
on wætere and þa iiii swa his scrift him tæce, and reowsige his
misdæda æfre.
 22.187. Gyf hwilc wif twegen gebroðra nymð hire to gemæccan
oðerne æfter oðrum, todo man hi and beon hi on dædbote georne þa
hwile þe hi libban swa heora scrift him tæce, and æt heora forðsiðe
do se sacerd heom þa gerihta swa man Cristenum mannum deð, gif hi þæt
gehatað þæt hi lengc betan woldon gif hi lengc libban moston.
 23.193. Gyf hwa on swilcum manfullum sinscipe þurhwunað oð
his lifes ende buton ælcere geswicenesse, ne cunne we him nænne ræd
geþencan, buton hit is æt Godes dome gelang, ne he to clænan ne mot.
 23.197. Gyf hwilc wif beweddod sy, nis nit na alifed þæt hwilc
oðer man hine þæs bereafige, gif hit hwa do, beo he amansumod.
 23.200. Gyf hwa mid his ofercræfte wif oððe mæden
neadinga nymð to unrihthæmede hire unwilles, beo he amansumod.
 23.202. Gyf hwa mid his lotwræncum oðres mannes folgere fram
him apæce for hæmedþinge, and hire unwilles wið hi hæme, gif he
bið gehadod man, ðolige his hades, gif he beo læwede, beo he amansumad
fram eallum Cristenum þingum.
 23.207. Gyf hwilc mæden beweddod bið, and under þam bið
gehergod oððe mid sumon intingon afirsad wyrð fram þam þe heo
beweddod wæs, and hit eft gelympe þæt heo on neaweste becume, be leafe
hi moton togædere, forðam heo wæs hire unwilles fram him.
 23.212. Gyf wifman gehadod bið, and heo siððan to worldlicre
idelnesse gecyrreð and hiwrædene underfehð and þengð þæt heo
mid hire æhtan gebete þæt heo Gode abealh, nis þæt naht, ac
forlæte þone synscipe and gecyrre to Criste, and libbe hire lif swa hire
scrift tæce, and bete þa misdæde æfre swiðe georne.
 23.218. Gyf mæssepreost oððe munuc man slea, þolige his
hades and fæste x gear, v on hlafe and on wætere and fif þri dagas on
wucan and þa oðre bruce his metes, and reowsige his misdæda æfre,
diacon viii on hlafe and on wætere and þa oðre <foreign>ut supra</foreign>, cleric vi
gear iiii on hlafe and on wætere, læwede v gear iiii on hlafe and on
wætere <foreign>ut supra</foreign>.
 24.225. Gyf hwa gehadodne man slea oððe his agenne nihstan
mæg, forlæte his eard and his æhta and do swa hym se papa wissige, and
reowsige æfre.
 24.230. Gyf mæssepreost oððe munuc hæmedþingc drihð
oððe æwe brycð, fæste x gear, and reowsige æfre, diacon vii,
cleric vi, læwede man v, swa be manslihte.
 24.231. Gyf mæssepreost oððe munuc oððe diacon riht wif
hæfde ær he gehadod wære, and hi forlete and to hade fencge, and
siððan þurh hæmedþingc hi eft underfenge, fæste heora ælc swa
be manslihte, and reowsian swiðe.
 24.235. Gyf mæssepreost oððe munuc oððe diacon oððe
læwede oððe cleric wið minicene hæme, fæste ælc swa his hade
to gebirige swa be manslihte, and æfre he sceal flæsc forgan, and seo
minicene x gear swa swa mæssepreost and reowsian æfre.
 24.240. Gyf hwa wolde hæman wið minicene and heo nolde,
fæste i gear for ðam unrihtan willan on hlafe and on wætere.
 24.243. Gyf hwa wolde hæman wið oðres rihtæwe and heo
nolde, fæste iii legnten on hlafe and on wætere, an on sumera, oðer on
hærfesta, þridde on wyntra.
 24.246. Gyf hwa wille wið wifman unrihtlice hæman, fæste xl
daga on hlafe and on wætere.
 24.248. Gyf hwa oðerne æt his dehter reafað, bete wið ða
frynd and fæste heora ægðer i gear on Wodnesdæg and on Frigedæg
and on oðran dagan brucan heora metes buton flæsce, and nime hi to
rihtæwe.
 24.252. Gyf hwa wið nytenu hæme, fæste xv gear, eahta on
hlafe and on wætere and þa vii ælce geare iii xl and on Wodnesdæg
and on Frigedæg þa hwile þa he libbe, and reowsige æfre þa
misdæde.
 25.256. Gyf hwa hine silfne besmite his agenes willes, fæste iii
gear, on ælcon iii xl daga on hlafe and on wætere and forga flæsc
ælce dæge buton Sunnandæge.
 25.259. Gyf hwa oðerne mid wiccecræfte fordo, fæste vii
gear, iii on hlafe and on wætere and þa feower gear iii dagas on wucan on
hlafe and on wætere, and reowsige æfre.
 25.262. Gyf hwa drife stacan on man, fæste iii gear, an on hlafe
and on wætere, and ða twa iii dagas on wucan on hlafe and on wætere.
 25.264. And gif se man for þare sace dead bið, þonne fæste
he vii gear swa her awriten is, and reowsige his misdæda æfre.
 25.267. Gyf hwa wiccige ymbon oðres lufu and him sille on æte
oððe on drence on galdorcræftum, gif hit beo læwede man fæste
healf gear Wodnesdagum and Frigedagum on hlafe and on wætere, and ða
oðre dagas bruce his metes buton flæsce, cleric i gear <foreign>ut supra</foreign>, iii
dagas on wucan on hlafe and on wætere, diacon iii gear <foreign>ut supra</foreign>,
mæssepreost v gear, þæt an on hlafe and on wætere and ða iiii
ælce Frigedæg on hlafe and on wætere and þa oðre dagas forga
flæsc.
 25.275. Gyf hwa fullice on ungecyndelicum þingum ongean Godes
gesceafte þurh ænig þingc hine sylfne besmyte, bereowsige þæt
æfre ða hwile þe he libbe, be þam þe seo dæd sy.
 25.279. Gyf hwa on slæpe his bearn oflicge þæt hit dead
wurðe, fæste iii gear, an on hlafe and on wætere and þa twa gear iii
dagas on wucan, and gif hit þurh druncen gewurðe, bete þe deoppor swa his
scrift tæce, and bereowsige hit æfre.
 25.284. Gyf untrum cild hæðen gewite and hit on preoste gelang
sy, þolige his hades and bete hit georne, and gif hit þurh freonda
gimeliste wurðe, fæste iii gear, an on hlafe and on wætere and ða twa
gear iii dagas on wucan and bereowsian hit æfre.
 26.289. Gyf hwa Cristene man on hæðendom sille, se ne bið
wurðe ænigere reste mid Cristenum folce buton he hy bicge eft ham ongean
þæt he ut sealde.
 26.291. And gif he þæt don ne mæge, gedæle þæt
wurð eal Godes þances and oðerne alyse mid oðrum wurðe, and þæne
þonne gefreoge, and þartoeacan betan þreo gear fullice swa swa scrift
tæce.
 26.294. And gif he feoh næbbe þæt he man mid alesan
mæge, bete þe deoppor, þæt is vii gear fulle, and bereowsige
æfre.
 26.297. Gyf hwa hine silfne swiðe forwyrce on mænifealdan
synnan, and he æfter þam wille geswican and geornlice betan, gebuge to
mynstre and þeowige þar æfre Gode and mannum swa swa man him tæce,
oððe of earde weallige wide and dædbote æfre þa hwile þe he libbe
and helpe his sawle, oððe huru on earde be þam deopestan bete þe he
æfre acunnan mæge swa swa man him tæce.
 26.304. Be dædbetan.
 26.305. On wisum scryfte bið swiðe forðgelang forsyngodes
mannes nydhelp, ealswa on godan læce bið seoces mannes lacnung.
 26.207. Mystlice men agiltað oft and unseldon þurh deofles
scife, and þæt bið egeslic þæt gehadode men swa swiðe wið God
agilton þæt hi had forwyrcan.
 27.309. And þar mot to bote stiðlic dædbot, a þeah be
hades and be giltes mæðe, æfter canon dome.
 27.311. And eac hit man mot secan be þæs mannes mihtum and be
his mæðe and be his silfes heortan reowsunge, sumon gearbote, sumon ma
geara, and eft be giltes mæðe, sumon monðbote, sumon ma monða, sumon
wucubote, sumon ma wucena, sumon dægbote, and sumon ma daga, and sumon ealle
his lifdagas.
 27.317. Se læca þe sceal sare wunda wel gehælan, he mot
habban gode sealfe to.
 27.318. Ne syndon nane swa yfele wunda swa sindon synwunda,
forðam þurh þa forwyrð se man ecan deaðe buton he þurh andetnesse
and þurh geswicenesse and þurh dædbote gehæled wurðe, þonne mot
se læca beon wis and wær þe ða wunda hælan sceal.
 27.322. ðurh gode lare man sceal ærest hi lacnian, and mid
þam gedon þæt man aspiwe þæt attor þæt him oninnan bið,
þæt is þæt he geclænsige hine silfne ærost þurh andetnesse.
 27.325. Eal man sceal aspiwan sinna þurh gode lare mid andetnesse
ealswa man unlibban deð ðurh godne drenc.
 27.327. Ne mæg æni læce wel lacnian ær ðæt attor
ute sy, ne æni man eac dædbote wel tæcan þam ðe andettan nele, ne
æni man ne mæg synna buton andetnesse næ gebetan þe ma þe se
mæg wel hal wurðan þe unlibban gedruncen hæfð buton he þæt
attor swiðe aspiwe.
 28.332. æfter andetnesse man mæg mid dædbote Godes
mildheortnesse raðe geearnian, gif he mid inneweardre heortan heofe þæt
bereowsað þæt he þurh deofles scyfe ær gefremode to unrihte.
 28.335. On wisum scrifte bið eac swiðe forðgelang wislic
dædbot, ealswa on godum læce bið þearflic broces bot.
 28.337. And be mannes gewyrhtum hit man mot secan æfter canon
dome, and eac medemian be mihtum and be mæðe and be þam þe man ongit
his heortan reowsunge and his silfes geornfulnesse.
 28.341. Deoplic dædbot bið þæt læwede man his wæpna
lecge, and weallige bærfot wide, and ne beo niht þar oðre, and fæste
swiðe and wacige, and gebidde georne dæges and nihtes, and willen werige,
and swa æscære beo þæt iren ne cume on hære ne on nægle, ne
þæt he cume on wearmon baðe ne on softum bedde, ne flæsces ne onbite,
ne he æniges þinges þe druncen of cume, ne he innan cirican ne cume, ac
þeah halige stowa georne sece and his giltas cyðe and him þingrædene
bidde, and ænigne man ne cysse, ac symle sy his synna reowsigende swiðe.
 28.350. Reowlice gefærð se ðe hine sylfne þus forð
forscildgað, and gesæli bið he þeah gif he na ne onwacað þæt he
fulbete, forðam ne wurð æni man on worlde swa swiðe forsyngod þæt
he wið God gebetan ne mæge, aginne he hit georne.
 29.355. Dædbota sind gedihte on mistlice wisan, and micel man
mæg mid ælmessan alysan.
 29.356. Se ðe þara mihta hæbbe, arære cirican Gode to
lofe, and gif hine þarto onhagige, sille þar land to, and læte þær
teon geonge men to, þæt þar for hine magon þeowian and þær
dæghwamlice Gode magon þenian, and godige eac Godes circan gehwar be ðam
þe hine onhagige, and godige folces fær mid bricgum ofer deope wæteru
and ofer fule wegas, and dæle Godes þances georne þæt he hæbbe swa
forð swa hine firmest onhagige, and helpe earmra manna georne, wuduwan and
steopcildan and ælþeodigra manna.
 29.365. Freoge his agene þeowan, and alese æt oðrum mannum
heora þeowan to freote, and huru earme gehergode men, and fede þearfan, and
scride, husige and firige, baðige and beddige.
 29.368. And, him silfum to þearfe, æghwar georne
gebedrædene begite on mæssangum and on sealmsangum, and hine silfne on
his Drihtenes est þreage swiðe þearle mid forhæfdnesse ætes and
wætes and gehwilces lichamlices lustes.
 29.372. And git se þe þonne læssan speda hæbbe, do be his
mæðe georne þæt he don mæge, teoðige on Godes est eal þæt
he age, and wege hine silfne swa hine oftost onhagige, and sece mid his
ælmessan cirican gelome, and halige stowa mid his leohte gegrete, and gife
his hushleow and mete and munde þam ðe þæs beþurfe, and fir and
foddor and bed and bæð, and do to scrud, and filste earmon gif he hwæt
mæg.
 30.379. Geneosige mid gode þa sarigmode and seoce, and deade
bebirige on Godes est.
 30.381. And silf he on diglum gecneowige gelome, and hine on
eorðan swiðe aþenige oft and gelome, and fæste and wacige and gebidde
hine georne dæges and nihtes oft and gelome.
 30.385. And se þe git læssan mihte hæbbe, do be his
mæðe georne þæt he don mæge.
 30.386. Huru swæncan his lichaman ongean lust, gif he ær
þurh liðerne lust deofle gecwemde, fæste nu ongean þæt þe he
ær þurh fille unriht gefremode, wacige and swince þar ongean þæt he
ær beslep and slawode þonne he na ne scolde oððe on unnyt wacode to
swiðe, þolige cile and ceald bæð ongean ða hliwðe þe he þurh
synlust ahwar gefremode.
 30.392. And gif he abilhðe ahwam on unriht ahwar geweolde, gebete
hit georne, and gif him abulge æni man swiðe, forgife þæt on Godes
est.
 30.394. And aa þæs þe he mæge þence swiðe georne
hwæt to bote mæge ongean ælcne synræs þe he ðurh deofles sæd
ær wearð aweaxen.
 30.397. And gif he of wege toeacan him silfum ænigne gebrohte,
gebringe hine georne eft on his riht wege.
 30.398. ðæt is þæt ic mæne, gif he ænigne man on
sinne bespeone, do swa him þearf is, gebringe hine of ðam and læde hine
on his riht wege.
 31.401. And ælcne man georne spane he of sinnum, þonne beoð
his sinna sona ðe leohtre.
 31.403. ðonne dom se man mæg mid scriftes geþeahte him
silfum deman þe anrædlice wile his synna geswican and his sinna gebetan,
dæle on Godes est eal þæt he age, and forlæte mid ealle eard and
eðel and ealle þas worldlufu, and þeowige his Drihtene dæges and
nihtes, and swænce hine silfne swa he swiðost mæge ongean his silfes
lust ealle his lifdagas.
 31.409. Hwæt mæg he mare, buton þæt he tihte toeacan him
silfum ælcne man to rihte swa he geornost mæge?
 31.411. Her cyð on hu seoc man mot his fæsten alesan.
 31.412. Man mæg anes dæges fæsten mid anan pænige
alysan.
 31.413. Eac man mæg alysan anes dæges fæsten mid twam hund
sealma and xx sealma.
 31.414. Eac man mæg twelf monða fæsten alysan mid xxx
scillinga, oððe ænne man gefreoge þe þæs feos wurð sy.
 31.416. And for anes dæges fæstene þæt man singe six
siðum <foreign>Beati</foreign> and six siðum <foreign>Pater Noster</foreign>.
 31.417. And for anes dæges fæstene þæt man cneowige and
gebige sixtigum siðum to eorðan mit Pater Nostere.
 31.419. Eac man mæg anes dæges fæsten alysan gif he hine
aðenað eallum limum to Gode æt his gebedum, and mid soðre reowe and
mid rihtan geleafan, and xv siðum singe <foreign>Miserere mei Deus</foreign> and xv <foreign>Pater
Noster</foreign>, and þonne him bið ealne dæg geseald his sinna lihtinge.
 32.424. Seofon wintra fæsten man mæg on twelf monðum
gebetan gif he ælce dæge asyngeð saltere sealma, and oðerne on niht
and fiftig on æfen.
 32.426. Eac mid anre mæssan man mæg alysan xii daga
fæsten, and mid x mæssan man mæg gelihtan iiii monða fæsten, and
mid xxx mæssan man mæg gelihtan xii monða fæsten, gif he wile mid
soðre Godes lufe him silfum þingian and his synna his scrifte andettan and
hi swa gebetan swa he him tæcð, and georne æfre geswican.
 32.433. Be mihtigum mannum.
 32.434. þus mæg mihtig man and freondspedig his dædbote mid
freonda fultume micclum gelihtan.
 32.435. ærest on Godes naman be his scriftes gewitnesse
geswutelige rihtne geleafan and gemiltsige eallum ðam þe wið hine
agilton, and do his andetnesse unforwandodlice, and behate geswicenesse, and
underfo dædbote mid micelre geomrunge.
 32.440. Alecge þonne his wæpna and idele rænca, and nime
stæf him on hand and ga bærefot georne, and do willen to lice oððe
hæran, and ne cume on bedde ac alicge on flette, and do þæt vii
geargetælu beon binnon þrim dagum þus gefadode.
 32.444. Fo on mid fultume, nime him to ærest xii men, and
fæstan iii dagas be hlafe and be grenum wyrtum and be wætere, and begite
þartoeacan, swa hu swa he mæge, septies cxx manna þæt fæstan eac
for hine iii dagas, þonne wyrð gefæst swa fela fæstena swa bið daga
on vii gearum.
 33.448. ðonne man fæste, þonne dæle man ða þenunga
þe man brucan scolde ealle Godes þearfan.
 33.450. And þa ðrig dagas þe man fæste, forlæte man
ælce worldbysga, and dæges and nihtes, swa man oftost mæge, on cirican
gewunige and mid ælmesleohte wacigan þar georne, and to Gode clipian and
forgifnesse biddan mid geomrigendum mode, and cneowian gelome on rodetacne,
hwilum upp, hwilum nyðer aðenige, and cunnige georne mage man of eagum
tearas geræcan and sinna bewepan.
 33.457. And fede man þa ðri dagas þearfena swa fela swa man
mæst mæge, and on ðam feorðan dæge baðige man ealle, and
feormige and feoh dæle, and silf se dædbeta beo ymbe heora fotþweal.
 33.460. And mæssige man ðy dæge for hine swa fela mæssan
swa man æfre mæst begitan mæge, and æt þare siðmæstan do
man him Absolutionem, and ga he þonne to husle, buton he to ðam swiðe
forgilt sy þæt he þonne git ne mote, and behate þonne huru þæt he
aa ðanon forð Godes wyllan wyrcan wille, and ælces unrihtes þurh Godes
fultum swa forð geswican swa he æfre firmest mæge, Cristendom rihtlice
healdan and ælcne hæðendom mid ealle awurpan, ge þanc ge þeawas,
word and weorc georne gerihtan, ælc riht aræran and unriht afillan þurh
Godes fultum swa he æfre geornost mæge, and to micelre þearfe gedeð
he hit him sylfum se ðe gelæst þæt he Gode behet.
 34.473. þis is mihtiges mannes and freondspediges
dædbotlihtingc, ac an unmaga ne mæg swilc geforðian, ac þi he mot on
hine silfne hit secan þe geornor.
 34.475. And þæt bið eac rihtast þæt gehwa his agene
misdæda wrece on him silfum mid geornfulre bote.
 34.477. <foreign>Scriptum est enim quia unusquisque onus suum portabit</foreign>.

END_TEXT
START_TEXT

Conf 5 (Mone)
B11.5.
Poenitentiale Theodori and Capitula d'Acheriana: Mone 1830, 515-27.



 86. Ne sceal se bisceop him sylf nænie abbod geceosan æfter
dæs oþres deaðe ne be him lifigendum, þeah he on weg gewite and
gesynsigie, ne mot he ðær nænne oðerne to gesettan butan ðæra
broþra willan.
 87. Nis na to onfonne seo halige onsægdnes of ðæs mæsse
preostes handa, þe ne can his orationes and his lectiones mid rihte
gefyllan.
 88. Ða ðe nyton hweðer hig gefullode beoð and lætað hy
æft fullian þat bið swylce hig æft crist ahon, fæsten þonne,
þa hwile þe he libban, ælce frigedæg to anes mæles and þa ðreo
æfestenu.
 89. Gyf þonne hwilc mon wene, þat hit sy alyfed for sumre
clænnesse, þat hyne man tuwa fullige, þonne fæste se III gear on an,
and syððan eac hit bete a mid fæstene and mid ælmessan, þa hwile
þe he libbe.
 90. Beo sunnandæges weorce Grecas and Romana rowað and
ridað, ac man ne mot naðer ne hlaf bacan ne in cræte faran, buton hwa to
cyrcean on farane.
 90. Men ne moten baðian sunnan dagum, ne eac Grecas nellað
openlice writan on ðam dagum, ac gif hwylc nydþearf bið, þonne willað
hy digellice writan in heora husum.
 91. Ða ðe wyrceað sunnandæg æt þam forman cyrre,
Grecas hy ofer cidað, æt þam oðrum cyrre nimað hwæt hwugu on
þæs ðe hy wyrceað, and æt ðam þriddan cyrre þone ðriddan
dæl ðæs þe hig mid gescyldigeað.
 91. And gyf hit synt þeowe men, and hig hit hyra willes doð,
syn hy beswungene, and gif hit syn freo men, fæsten hy VII niht flæsce
and ealað.
 92. Ne sceal cyrcean timber to ænigum oðrum weorce, buton to
oðre cyrcean, oððe hit man for bærne to sumere freme, þe ðam godes
þeowum þearf sy, ðe inin þam mynstre syn, and hit næfre sy gedon
þam leawedum to bryce.
 93. Witodlice nis þat nan riht, þat ænig man for geflite and
for andan wið cweðe godcundra hada cyre and fore stihtunge.
 94. Cyricean man mot settan on oþre stowe, gyf bit nyd þearf
sy, ac hy man ne mot na eft halgian, butan þat an mæsse preost hig geond
stregde mid halig wætere.
 95. Ða neat, þa beoð gemengde to wulfum and to hundum, ne
beoð þa na mannum to etanne, ac swynum and hundum, ne se heort, ne se ra,
gif hy beoð deade fundene.
 96. Grecas ne syllað na hyra swynum astorfen flæsc, ac hy
lyfað þa fel to sceon and þa hyda and þa hornas and þa wulla doð to
nytte, and swa þeah innaht haliglices, and gif hit gelimpð, þat swyn
etað astorfen flæsc, oððe henna mannes blod, ne gelefað we na,
þæt hy syn forðon to aweorpanne.
 97. Fugelas and oðre nytenu næron na lyfede to etanne, gif hi
beoð on nette awyrged, ne ðeah se heafoc hine abite, gif he bið dead
funden.
 98. Ða feower heafod cwidas in actibus apostolorum þus be
beodað, þat man hine forhæbbe fram dyrnum geligere, and fram awyrgedum
nytene, and fram blode, and fram defolgylde.
 99. Hors we ne forbeodað, ac hit is ungewunelio to etanne.
 100. Hara is alyfed to etanne and he his eac swiðe god wið ut
sihðe, and his gealla his swiðe god wið pipor gemenged, wið inwerce and
wið muðsare.
 101. Mid Grecum man moste wifigean æt ðam ðriddan cneowe,
æt þære ealdan æ bebode, and nonu ær æt þam fiftan, æfter
Romana dome, ac swa þeah gif se gesinscipe wurðeð geworht ær ðam
þryddan cneow, ær man þa sibbe wite, ðonne ne mot hine man abrecan, ac
hy sceolan butu on ðe maran for hæfednesse beon, and on mare dæd bote
þonne oðre men.
 101. Ac gif hy ær ðam þriddan cneow hig gesamnien, þonne
is ðæt to brecanne and nis þat nanum men alyfed, þe byð oðrum
æt þam ðriddan cneow oððe near, þat he mine þat wif, þat se
oðer ær hæfde.
 102. Se ðe twige wifige oððe wif ceorlige, fæste I gear,
and siððan a wodnes dagum and frigedagum and þa oðre æfestenu forga
flæsc and naðe raþer forlæte his wif.
 103. Þonne gif wer þrywa wifað, oððe wif ceorlað,
oððe gyt ma, fæste IV gear and þa hwile, þe he lyfige, fæste
wodnesdæge and frigedæge and þa oðre æfestenu forga flæsc, and
ne syn hy na þeah hwe ðære gedælde, gyf hy on riht gesinscipe
gegaderode syn.
 104. Gyf here genime hwylces mannes wif, and he hi ne mage eft
begytan, sy ðam wære alyfed, þat he nime him oðre.
 105. Gyf hwylc wif oððe ceorl gehate, þat hy willan on
mægð hade þurh wunian, and ðonne se ceorl hine geðyðe to hwylcum
wife, ne mot he na þat for lætan, ne heo hine for ðam gehatum, forðy
dyselicu gehat and unaberendlice beoð to abrecanne, ma ðone to healdene.
 106. Gyf hylces mannes wif bið ðearnunga forlegen, ðonne is
him alyfed, þat he forlæte hy and nime him oðre.
 107. Nis þam wife na alyfed, þæt heo forlæte hire wær
butan leafe, þeah heo for beo, buton Basilius demde, þæt heo moste gan
on mynster, gif heo wolde.
 108. Se ðe hæme on sunnandæg, bidde him æt gode
forgifnesse and fæste III dagas.
 109. Nis nanum men alyfed, þæt he nime on his þeowe ænig
feoh, butan his willan and butan forwyrhtum, gif he hit mid rihte gestryneð.
 110. Nis þam mæsse preost alyfed, þat he yppe þæs
bisceopes synne, farðam se bisceop hæfð anweald ofer hine.
 111. Cild man mot sellan into mynstre, þeah man þat oðær
gehate, swa ðeah is betere, þat man þat gehat gelæste.
 112. Eac gelice oðre nytenu man mot alysan, gif hit nydþearf
bið.
 113. Gyf hwylc wif wiccunga bega, and þa deofollican
galdorsangas, blinne and fæste an gear and þa III æfestenu, oððe
þonne gyt ma æfter þæra geearnunga.
 114. Ða wif, ðe doð aworpennysse hyra bearna, þa ylcan
gemete syn hy gedemde ærðon þa bearn cwice syn.
 115. And þonne æfter ðonne þis ymbe XL nihta ðæs
sædes onfengnysse, syn hi geteald to manmydrum, and fæston þonne III
gear, ælce wodnesdæge and frigedæge and þa ðry æfæstenu.
 116. Gyf se leaweda man his agen cild of þrycce and acwelle,
fæste an gear on hlafe and on wætere, and þa II forga flæsc and
ealu, and forhæbbe hine fram ælcum wife, þa hwile þe he ða
dædbote do.
 117. Ða ðe beoð gehadede fram Scyttiscum preostum oððe
bisceopum, oððe fram Bryttiscum, ða ðe sceare nabbað, swa oðre
circlite preost, ne ða eastron swa ne healdað, swa we healdað, þa
scylon æft fram þam riht geleaffullum bisceopum on tendnysse and sumere
oratione beon getrymede.
 118. Eac gelice þa cyrcean, þa beoð fram þam bisceope
gehalgode, sceolan mid halig wætere beon geond stregde.
 119. Se ðe steleð hwæt in godes cyrcean, forgelde hit
feowerfealdlice.
 120. Gyf beo weddod mæden nelle to ðam, þeo heo beweddod
byð, and wæs hiræ willa, forgelde þonne þat feoh, þat heo ær
under feng, and þær to eacan gedð swa mycel, swa ðes feos ðryddan
dæl sy, and þa magas forgeldon þat wedd, and gyf he þonne hy niman
nelle, hæbbe forseald þæt feoh, þæt he sealde.
 121. Se ðe storfan ete, fæste XL daga.
 122. Gyf hine hungor to dryfð, þonne ne dereð hit him na.
 123. Gyf hwylc mæsse preost oððe diacon bringe wif ham on
folcæs gewitnesse, sy he amansumod.
 124. Gyf hwa hæme mid his modor, fæste XV gear, and hit
næfre ne wrixlie buton sunnandæge anum.
 125. Gyf wif ana forlegennysse do mid hyre sylfre, fæste III
gear.
 126. Gyf mæsse preost for his geþohtum weroðeð besmiten,
fæste XX daga.
 127. Gyf he gehrine þa breost mid his hand, fæste III wucan.
 128. Gyf hwilc man þurh nydinga his geþohtes his sæd ageote,
fæste XL daga.
 129. Gyf he hit sylf awæcce, æt þam forman cyrre fæste
XX daga, and æt ðam oðrum XL daga.
 130. Gyf hwylc man on his geðohtum oððe of his gewitte feole,
and him gelimpe þat he man of slea, for geldon þonne man his magas and hine
wið oðær swylc gescyldan.
 131. Gyf man hine ofslea on ðam ungewitte, ær man wite,
hwæþer his magas him fore ðingian willon, forgeldon ðone man his magum
þa men, ðe hine ofslean.
 132. Gyf man þurh ðryst læcnysse man fullað, and ne bið
him sylfe, se bið to aworpenne fram ælcere cyriclicre gesamnunge, and he
ne sy næfre eft gehadod.
 133. Se mæsse preost þe fullað men and man ge ac sige þat
he bið sylf unfullod, sy he ðonne eft gehadod and gefullod and getrymede
mid bisceopes bletsunge, and ealle, ða ðe ær gefullade, syn hy æft
gefullod.
 134. Swa hwilc swa hine sylf ne treowe be his fulluhte, and eac
oðre men nyton, hweðer he gefullod wæs, he sceal beon eft gefullod.
 135. Se ðe for ofer fylle spiwe, reowe III dagas.
 136. Gyf hwylc man hine wið fæmnan forlicge, fæste IV gear,
oððe twa be ðam fullestan.
 137. Se ðe mid oðres ceorles wife hæme, fæste IV gear,
twa on wean weallige, twa elles on ðam feowertigum and þry dagas on wucan.
 138. Gyf bædling mid bædlinge hæme, X winter fæste.
 139. Se ðe þis werlice man deð, IV gear fæste.
 140. Gyf hit cniht sy, æt ærestan II gear, gif he hit æft
do, IV gear fæste.
 141. Gyf he be leoðum deð, an gear oððe III and XL.
 142. Se ðe girneð hine sylfne to forlicgeanne and ne mæg, XL
daga fæste oððe XX daga.
 143. Gyf he hit gedo, XX daga fæste, oððe hine man swynge.
 144. Cnihtas þaðe hæmað heom be tweonan, hit is demed,
þæt hy man swinge.
 145. Se ðe sæd on muð sendeð, þæt is wyrreste.
 146. Se ðe oft hæme se æresta canon demeð, þat he X
winter bete, and se æftera VII gear.
 147. Gyf broðor mid breðer hæme þurh his lichoman
gemegnysse, XV winter fæste buton flæsce.
 148. Gyf modor mit hire littlan suna hæmeð on hire, III gear
flæsces ne onbyrige and ænue dæg on wucan fæste to æfenne.
 149. Se ðe gebismroð sylfran geligera on geðohte, do hreowe,
oððæt se ge þoht se ofer swyðæd.
 150. Se ðe lufige fæmnan on his mode, bidde him æt gode
forgifnesse.
 151. Gyf he secge, þat he hi hæbbe and he hy næbbe, VII
dagas fæste he.
 152. Gyf leaweda man munuc ut of mynstre alæde for stolenne,
gange he on mynstre and gode þeowige, oððe him under mennyssce
þeowdom.
 153. Se ðe oft stale deð, VII gear bete, swa him his scrift
tæce, and se ðe stale deð, and he to bote gecyrreð symle, he sceal
þingian wið þone, þe he abylgð and hit æft agyfæð, þonne
lyttlað he ðæt fæsten.
 154. Gyf he nyle oððe ne mæg, þa settan tida he fæste.
 155. Se ðe samnað ungemetligce for his unwysdome, sylle he
ðone ðriddan dæl þeorfum.
 156. Gyf he gehalgod þing forsteleð, III gear fæste butan
flæsce.
 157. Gyf leaweda man oðerne ofslihð for feorþinge, gif he
nylle his wepn forlætan, VII gear fæste, III butan flætce and
ealað.
 158. Gyf hwylc man munuc oððe cleric acwelle, forlæte his
wepn and gode þeowige oððe VII gear fæste, and þæt beo be
bisceopes dome.
 159. Se ðe man of sleað on folcgefeahte, XL daga fæste, and
gif he hit þurh yrre do, III gear bete.
 160. Gyf he ðurh druncen oððe þurh oðerne cræft man
ofslea, III gear fæste oððe ma.
 161. Gyf he ðurh unnytte ceaste man ofslea, X gear bete.
 162. Se man se ðe mænneað swereð on cyricean, XI gear
fæste.
 163. Gyf he hit benyde do, III feowertigo fæste.
 164. Se ðe on mannes handa að swerige, nabbað þat Grecas
for riht.
 165. Gyf he on bisceopes handa oððe on mæssepreostes handa,
oððe on diacones, oððe on weofode, oððe on gehalgedum cristes
mæle, and se að bið mæne, III gear fæste.
 166. Gyf he on ungehalgodum cristes mæle man swered, an gear
fæste.
 167. Ða ðe mane aðas begað, III gear bete.
 168. Se ðe oft and gelome feola heafodlicra gylta gemyrceð,
þat is morðor, and mæne aðas, and yfelra geligera mid wifum and mid
nytenum, forleta ða yfela dæda and ga on mynstre and bete oð his
deað.
 169. Beo þam feo, ðe bið on fremdre mægðe and on feondum
of genumen, þat bið on oðrum kininge ofercumenum, gesylle ðæs
ðriddan dæl þearfum, and godes ciricum gedæle and feowertig daga
fæste, forðam hit bið kyninges hæs.
 170. Se ðe mannes blod oððe sæd drinceð, III gear
fæste.
 171. Gyf man oðrum men æht gestryde, forgelde hit feower
fealdlice, swa Crist sylfa cwæð.
 172. Gyf holinga hwylc man mid unclænnysse handa his mete oð
hrineð, oððe hunde, oððe catte, oððe mus, oððe nytenu, and
unclæne blod on ungewis þigeð, ne sceðeð him þæt.
 173. And se ðe for nyd þearfe þigeð þat nyten þe
unclene bið gesawen, fugel oððe wil deor, ne sceðæð him ðæt.
 174. Gyf fugeles meox on wætan befeallað, sy hit of anumen and
do halig wæter on, þonne bið clæne se mete.
 175. Forþon se ðe mid blode oððe mid ænige unclæne
þinge sy besmiten, gif he hit ðigeð and ne wat, ne dereð hit him na.
 176. Gyf he hit wat, bete be ðæs widles gemete.
 177. Gyf bisceop oððe mæsse preost hæmen, þoligean
heora hades oððe hrædlice blinnon.
 178. Messepreost, gif he fæmnan cysse ðurh his lust, XX daga
fæste.
 179. Gyf hwylc mæsse preost untrumum men spræce for wyrne and
he þonne on ðære tyddernysse swelte, sy he on domesdæg þæra
sawla scyldig.
 179. Forðon ðe dryhten sylfa cwæð, on swa hwylcum
ðæge swa se synfulla man gecyrred bið, life he leofað and nane
swylteð.
 179. Seo soðe gehwyrfednys mæg beon on ðæra yte mæstan
tide, forðon ðe dryhten ne sceawað na þat an ðæra tida lenge ac
ða clænan heortan.
 179. Swylce se sceaða on þara ytemæstan tide andetnysse on
anre beorht hwyle geearnode þat he moste beon on neorxna wonges gefean swa to
ælmihtigum gode gelæded.
 180. Munuc oððe nunne, gyf heo bearn gestreonen, VII gear
beten.
 181. Se ðe oft þurh reðnysse his geþances sæd ageoteð,
XL daga fæste.
 182. Se ðe sleapende on cyricean his sæd ageoteð, III dagas
fæste.
 183. Gyf he betuh ðeoh do, an gear oððe III feowertigo.
 184. Gyf hit cnyht sy, XX daga fæste, oððe hine man swynge.
 185. Gyf he hit mid gehadedum men do, III feowertigo oððe eal
gear fæste.
 186. Gyf munuc gewyteð fram godes cyrcean, VII gear fæste.
 187. Ðæs forlorenan hades hreow bið deað ac seo sawl
leofað.
 188. Se ðe gewemmeð his þone nehstan wif, III gear fæste
butan his agenum wife, and on oðre wucan II dagas oððre þreo
feowertigo.
 189. Gyf hit byð fæmnan, an gear fæste, butan flæsce and
ealoð and liðe.
 190. Gyf he nunnan gewemme, III gear fæste, swa heo cenne, swa
heo nane cænne.
 191. Gyf hit mennen sy, six monað fæste and eac alyse hy.
 192. Gyf wif gewite fram hire wære, an gear fæste, gif heo
unbesmiten to him gecyrð.
 193. Elcora, gif heo oðre ham lædeð, III gear fæste.
 194. Wif on gebyrdum monða tidum ne gange heo on cyrcean ne to
husle ne gangan naðer ne nunnon ne leawede, gif hig þonne geþryst
læcan, III wucan fæste, forlegene wif VII gear fæste.
 195. And swylce wifman hreowe do on þa ilcan wisan gif heo on
cyrcean gange ær þæs blodes clænnysse, þæt is, feowertig daga
fæste.
 196. Gif se wer mid his wife hindan hæme, XL daga fæste.
 197. On oðre stowe hit cwið, þe he sceolo reowe don, swa se
ðe mid nytenum hæmð.
 198. Gyf he on ðam monðe ær ðam beorðre hire mid
hæmd, XL daga fæste.
 199. Gyf wif hire bearn þurh morðor acwælleð, XV winter
fæste and næfre ne awænde butan sunnan dæg.
 200. Ðearfende wif gif heo acwelleð cild, VII gear is gecweden,
þæt heo fæste.
 201. Wif seo ðe bearn onfehð and þat acwelleð on hire
innoðe, an gear fæste.
 202. Gyf heo æfter XL dagum hit acwelleð, swa swa myrðra heo
sceal hreowe don.
 203. Gyf þat cild swelte III wintra eald butan fulluhte, III gear
fæste fæder and modor.
 204. Seo ðe acwelleð hire cild butan fulluhte, X gear
fæste.
 205. Ða ðe onsæcgeað deoflum and þam leasestum þingum,
an gear fæste.
 206. Gyf hwylc wif seteð hire bearn ofer rof oððe on ofen for
hwilcere untrymðe hælo, VII gear fæste.
 207. Se ðe corn bærneð for lifigendra hælo ðear deade
men beoð bebyrgde, VII gear fæsten.
 208. On canone hit cwið, se ðe halsunga and galdor creaftas and
swefn hrace behealdað, þa beoð on hæðenra manna gerime.
 209. And eac swylce þa þe oðre men on ðam drycræfte
gebringað, gif hy on mynstre syn, syn hy ut aworpene, gif hy on folce syn,
betan fulre bote.
 210. Swyn þa ðe mannes blod eteð, þa man mot þicgean.
 211. Ac gif hy deade men terað, ne beoð hy alyfeðe to etanne
ær ymbe geares gang, þat him sy þat flæsc of agan.
 212. Se ðe hæme mid his swister, XII winter fæsten.
 213. Gyf wer and wif hig gesamnian and heo þonne secge, þæt
he ne mæg hæman mid hyre, gif heo hit þonne gecyðan mæge, þat
hit soð seo, nime hire oðorne.
 214. Se fæder mot his sunu for mycelre nydþearfe on þeowet
gesyllan, oððæt he bið VII siðon, he ne mot syððan, butan hit
his agen willa sy.
 215. Feowertyne wyntre man hine sylfre mæg þeowne gedon, ne
bið alyfeð æt þam þeowan his feoh to nimanne, þæt he mid his
swynce begiteð.
 216. Ðreo æfestenne beoð on geare on godes folce, XL daga
ær eastron, ðær þonne teoðan dæl þæs geares we sceolan
ageldan, and XL nihta ær ures dryhtnes gebyrdtide, and ofer pentecosten
þær bið L nihta ofer eastron þonne XL.
 217. Se ðe for deadne man fæsteð, wel he him fultumað.
 218. Cyning gif he hafað oþres kyninges land, he hit mot syllan
for his sawle.
 219. Swa hwylc man swa ðas scrift boc tilige to abrecanne ecre
fordemednysse, he sy fordemed, Amen.

END_TEXT
START_TEXT

Conf 7 (Ker)
B11.7.
Directions to recite the Penitential Psalms: Ker 1957, p. 24.



 1. Gif ðu wille for þinra synna bereowsunge gedon &
andetnesse þinra scylda þonne scealt þu swa mycel swa ðu meaht mid
inreweardan heortan na mid efestlican wordan ac mid geþencendan mode þas
vii Daviðes psalms to dædbote gelomlice singan.
 5. & þu findæst swiðe hrædlice godes mildheortnesse
ymban ðe & þin mod bið mid gastlicere blisse onlihted.

END_TEXT
START_TEXT

Conf 8 (Cockayne)
B11.8.
Equivalence of Masses and Fasts: Cockayne 1864-6, III, 166.



 1. An messe forstant XII daga feasten, X messan IIII monað, XX
messan VIII monað, XXX messan XII monað festen stant.
 3. Þeos godcundnes ys gesæt wyð manna firenum & gyltum,
misse sang & sealm sang & ealmesse.
 6. Hund twelftig saltera sealma gæð for XII monþa festen, l
sealma anes dæges festen forstent odde X siðum singe <foreign>miserere mei deus</foreign>
& swa fela pater noster & þyn leor to eorðan astrecce.

END_TEXT
START_TEXT

Conf 9.1 (Forst)
B11.9.1.
Forms of Confession and Absolution (Cambridge, Corpus Christi College, MS. 190): Forster 1942, 14-18.



 1. Ic andette þe, Drihten ælmihtig God, & sanctam Marian,
þinre haligan modor, & eallum haligum & þe, bisceop, ealle mine
synna, þe ic earminge fram minre iuguðe oð þas tid ongean Godes
gesetnysse gefremede, on gyfernisse & on druncennysse, & on
unrihthæmede & on galnysse, on unrotnysse & on asolcennysse, &
on yrre & on yfelre gewylnunge, on andan & on yfelnisse, on hatunge
& on geflitfulnysse, on mænan aðe & on swicolnysse, on leasunge
& on ydele wuldre, on modignysse, on gesihðe & on leahtre, on
gehernesse & on swæcce, on stynce & on hrepunge, on leasre
gewitnysse, on gytsunge & on manslihte & on æræte & on
oferfylle & on eallum þweorum dædum.
 14. For þam ic bydde þe, sanctam Mariam, ures Drihtenes modor
& sanctum Michaelem þone heahengel & sanctum Petrum mid eallum
apostolum & sanctum Stephanum mid eallum martirum & ealle Cristes
andetras & ealle halige & gecorene fæmnan & þe, bisceop,
þæt ge gebiddan for me, þam unwurþestan synfullan, to þam
ælmihtigan Gode, þæt he us for urum synnum miltsige.
 21. Gemyltsige eow se ælmihtiga God & forgife eow ealle
eowre synna & alyse eow fram eallum yfelum dædum & gehealde eow fram
eallum synnum.
 23. & gelæde us Crist, þæs lifiendan Godes sunu, into
þam ecean life, Amen.

END_TEXT
START_TEXT

Conf 9.2 (Ker)
B11.9.2.
Forms of Confession and Absolution (London, British Library, MS. Cotton Galba A.XIV): Ker 1957, 199.



 1. Gelyfest ðu on þone ælmihtig fæder & sunu and
þam halgan gast?
 2. Ic gelyfe.
 3. For englas hio awurpon of heofenas.
 4. Heald þa XII ymbrendagas þe on twelf monðum beoð.

END_TEXT
START_TEXT

Conf 9.3.1 (Hallander)
B11.9.3.1.
Forms of Confession and Absolution (London, British Library, MS. Royal 2B.V): Hallander 1968, 100-02.



 1. Myn drihten god ælmihtig, ic þe eom andetta minra synna
þara þe ic on minre gemeleste wiþ þe geworhte.
 2. Min dryhten god ælmihtig, ic þe eom andetta bote for mines
lichoman unsyfernessum þara þe ic dæges & nihtes worhte, ic eom
gewita morþres & ic eom wedloga & manra aþæ gewita, ic hit þe
min god andette for ealle mine dæda ge godes ge yfles.
 3. Min drihten god ælmihtig, ic eom oferfangen mid synnum to
wyrmlice forþon þe ic forgemeleasade þine beboda.
 3. Ic eom andetta bote for ealles mines lichoman gecynde & for
ealle þa wæstmas ðe minan synfullan lichoman gesette synd.
 3. Nu ic þe bidde, min drihten, for ealra þinra haligra lufan,
þeah ic þe þus synful to cige for minum nydþearfum þæt þu
gehæle mine sawle for minum synnum.
 4. Min drihten god, for ealra þinra apostola weorðunge ic þe
halsige þæt þu me ne forlæte on þæm egesfullan domes dæge,
þeah ic awacode.
 5. Min drihten god, for minre tyddernesse þeah ic þine bebodu
ne heolde.
 6. Nu ic þe þeah halsige, min drihten god, for þære
þrowunge þe þu þrowodest for ealra manna hælo, & ic þe
halsige, ælmihtig god, for þinum wuldorlican wuldre, hæle me for
soþfæstra sawla onfenge.
 6. Min drihten god, for þon þu wære in byrgenne geset, ne
læt me belucan on synfulra monna eardungstowe.
 7. Nu ic minum gewyrhtum þus wace truwige for minum synfullum
dædum.
 7. Min drihten god ælmihtig forgif me minra synna lissæ for
minre nydþearfe.
 8. Min drihten god ælmihtig forðon þu wære eadig on
ðinre modor innoþe ne forlæt me.
 9. Min sanctus Michael archangelus beo þu me þingere to
þæm heofenlican scyppende to ælmihtigum gode for minum mænigfealdum
synnum.
 9. Min drihten god, sele me gedefe hreowe & soþe andetnesse
ealra minra synna þara ðe ic on minre gemeleste gedyde wiþ weras oþþe
wið wif oþþe on diglum me mid synfyllum dædum gefylde.
 10. Min drihten god, ne læt me synfulne man deoflum gegan þeah
hi me þus synlice costedon forðon þu on syx dagum gescope heofonas &
eorþan & ealle weoroldgesceafta.
 11. Min drihten god, for ealræ þære gesceafte þe þu on
syx dagum gesceapen hæfdest & þa þu gerestes on þæm seofoðan
dæge, Min drihten god, for þinan restingdæge gehæl mine sawle fram
deofles anwealde of þem synfullan ham forþon ðær bið sorhful wop.
 12. Min drihten god, ne læt me aslidon on þa synfullan
eardungstowe þeah mine gewyrhta þus wace syn for minum gemelystum.
 13. Nu ic þe bidde, min drihten, þæt þu me selle god
ingehyd & gemynd þæt ic gelyfe on ðe & on ða ealle þe for
þinum naman þrowodon.
 13. Min drihten, ic þe bidde for ealra þinra apostola
arwyrþnesse þæt ðu me ne sceade of þæm soþfæstan ðe on
ðe gelyfaþ on fæder & on suna & on þæne halgan gast.
 13. Nu ic halsige þa heofanlican fæmnan Sanctam Marian, swylce
ic Michahel & Gabriel & Raphael, Iohannes, & Petrus, & Paulus,
& Andreas, Iohannes & Iacob, Matheus & Iudas, Philippus &
Bartholomeus, Thomas & Iacob, Symon & Taddeus.
 13. Nu ic halsige þa cristes þegnas for hiora ealdorlican setle
þæt ge me synfulne manne sceadon on þa earmfullan þystra for minum
yflum weorcum.
 14. <foreign>Per te Ihesu Xriste saluator mundi qui in trinitate perfecta
uiuis et regnas in secula seculorum, Amen</foreign>.

END_TEXT
START_TEXT

Conf 9.3.2 (Logeman)
B11.9.3.2.
Forms of Confession and Absolution (London, British Library, MS. Royal 2B.V): Logeman 1889a, 112-15.



 1. <foreign>Confessio et Oratio. </foreign> Eala þu ælmihtiga god
unasecgendlicere mildheortnesse, eala þu god unametenre arfæstnysse, eala
þu god scyppend & geedstaþeliend ealles mann cynnes, þu þe
afeormast fram fulum synnum þæra heortan þe þe andettað & ða
þe hi sylfe wregað ætforan gesihðe þinre mildheortnysse þa þu
alyst fram bende ælcere unrihtwisnysse þine mihte.
 1. Ic bidde mid ealre geomerunge þæt þu ðurh
menigfealdnysse þinra mildheortnyssa me forgife þæt ic hluttre
andetnysse ætforan þe don mote be eallum minum synnum þe min ingehyd me
nu wregð.
 1. & ic soðe dædbote ætforan þe don mote be eallum
þam synnum þe ic gesyngode on yfelum geþohtum & on þwyrum
smeageongum, on yfelre geþafunge & on unrihtwisum geþeahte, on
unclænre lust fullunge & on fracodre gewilnunge, on ydelum wordum &
on yfelum dædum.
 15. Ic syngode on gesihðe & swiðe on hlyste, eac on
swæcce, on stence & on hrewunge.
 17. Þu leofa drihten ealle lima me gesceope to menniscum bricum
gemæte & gelimplice ac ic earming hi awende to deoflicum weorcum &
mid synnum hi befylde & þe forseah drihten.
 20. Ic on ofermettum oft swiðe agylte & þurh upahefednysse
me to foran oþrum tealde & þine beboda drihten dyde me unwurðe.
 22. & ic nolde wegan þin wynsume geocne, ðine leohtan
byrþene on minum bæce ferian & ic unwærlice syngode oft þurh
modignysse.
 25. Ic on gyfernysse & on oferfylle & on druncennysse wið
þe drihten agylte oft & gelome on untiman.
 26. Ic eac earming ofer ælcum gemete on fulum forligre & on
fracodre galnysse me sylfne befylde ge on sawle ge on lichaman.
 29. Ic on gitsunge mid gitsigendum mode swiðe oft agylte &
beswac oðre æt heora æhtum þurh þa unrihtwisan gitsunge & ic
unriht oft spræc arleaslice & riht forsuwode þurh þone sylfan
leahter.
 32. Ic þurh weamodnysse worhte fela yfela & þurh manslihtas
me scyldigne dyde wið þe min hælend þa þa ic þin hand geweorc
unwyrcan dorste & deaðe betæcan.
 35. Nu synd mine handa þurh þone hefian gylt mid manna blodum
þe ic þurh gebeot oft & þurh hatheortnysse her on life ageat yfele
befylede & fæste gebundene swarum gyltum þurh þa sylfan
weamodnysse.
 38. Ic on unrotnysse oft eac agylte & swiðor ceorude þonne
min sawul behofode þa ða ic æhta forleas oððe leofne freond oððe
me hwæt mislamp on þises lifes ryne.
 42. & ic þa ongean þe drihten dyrstiglice ceorode þurh
þa unrotnysse þe is deaðes wyrcend.
 43. In syngode gelome þurh asolcennysse þa þa me god ne lyste
don ne gan to godes huse ne nan ellen niman to ænigum godan weorce.
 46. Ac ic leofode min lif lange on asolcennysse butan godum weorcum
& godum biggenge.
 47. Ic on idelum wuldre eac swylce agylte on gylp licere spræce
& gylpes cewte & wolde beon gehered þeah ðe ic herigendlic
nære.
 50. & on wlence ic ferde þurh þæt idele wuldor &
manna lyffetunge ic lufode to swiðe & on menigfealdre glencge ic glencgde
minne lichaman & mid sweartum synnum mine sawle awlætte & wolde beon
wið utan swa þeah wurðlic ge þuht.
 54. On eallum þisum heafod leahtrum ic healice agylte &
oðrum læssum gyltum ic gelome syngode & ic eaðe ne mæg mine
gyltas atellan.
 56. Ic bidde swa þeah drihten þæt hi beon þe geandette mid
soðre behreowsunge & þu mine sawle gehæle fram eallum synnum, þu
ðe eart sawla alysend.
 59. Ðu sealdest us hælend healicne truwan þurh ezechiel
cweþende þinne soðan witegan, gif se arleasa deð soðæ dædbote
be eallum his synnum þe he ær geworhte & ealle mine beboda gehylt
& deð rihtwisnysse & demð rihtlice he leofað his life & he
nane swylt.
 64. & ic ne gemune ealra his mandæda ac he leofað on his
rihtwisnysse þe hesylf geworhte.
 65. Eac þu sylf drihten sædest on þinum godspelle þæt
mare bliss bið on heofonum be anum synfullan men gif he gecyrð to þe
þonne be nigon & hundnigantigan þe nanre dædbote ne behofiað.
 69. Underfoh me nu drihten for þinre mildheortnysse &
aþweah me þurh þæs halgan gastes gife fram eallum minum synnum &
sele me staðolfæste heortan þæt ic ælc yfel onscunige &
ælce unrihtwisnysse & ic þine bebodu lufige & þe leofa,
drihten.
 73. Nel æt þu me æfre bugan to þam ærran leahtrum þe
ic receleas gefremode fullice for oft ac geedstaðela on me þu
ærfæstosta hælend swa hwæt swa ic amyrde þurh manfulle dæda.
 77. Gescylde me, drihten, wið þone swicolan deofol þæt he
me earmne oft ne beswice forþan þe min tyddernys ne mæg him wið
standan butan þu leofa hælend on lihte mine heortan & mid þinre
mihtigan handa me gehealde wið hine.
 81. Ðu miht eall þæt þu wylt swa swa ælmihtig god &
þu naht ne swincst þeah þu gescylde us heald me for þig leofa to lofe
þinum naman þæt ic on godum weorcum wunian mote oð mines lifes ende
mid soðum geleafan.
 85. Ic bidde þe nu, hælend, þæt þu gehæle mine sawle
þæt ic dælnimend beo on þam forman æriste swa þæt min sawul
of synnum nu arise þæt heo þe orsorhre on þam oþrum æriste
lichamlice arise to þam ecan life.
 89. Syle me nu scyppend gesælig geþanc & þa halgan mihte
þe men þurh geþeoð geleafan & hiht & halige lufe, modes
snoternysse & mihtig geþyld, ge metegunge & anrædnysse,
rihtwisnysse & mildheortnysse, clænnysse & cystignysse, sibbe &
arfæstnysse, soðfæstnysse & welwillendnysse wuldres, drihten.
 94. & syle me forgifennysse ealra minra synna & þæt
ece lif æfter þisum lænan life.
 96. Hælend crist, gehyr þas word þu ðe leofast &
rixast mid þam ælmihtigan fæder & þam halgan gaste butan anginne
& ende, Amen.

END_TEXT
START_TEXT

Conf 9.4 (Logeman)
B11.9.4.
Forms of Confession and Absolution (London, British Library, MS. Cotton Tiberius C.I): Logeman 1889a, 101-3.



 1. Ic eom þe ealra anddettende & þinum englum mid hreowe
& minum gastlicum scrifte for mine sawle & lichaman þe ic on
gesingode.
 3. Ic eom anddetta sodomitiscre synne þe hig ongegylton, þæt
ys geligre leasunga & gytsunga, getrywleasnyssa & þristleasnyssa
minra synna.
 6. Ic eom ealles anddetta morðor slihta, mænra aða,
tælnessa & twispræce & gytsungæ oðra manna feos, ideles
gylpes & unsibbe.
 8. Ic eom ealles andetta þæt ic wæs synna hyrde & syna
lareow.
 9. Ic eom ealles anddetta minum drihtene ofermodnysse,
unhyrsumnyssa, leasunga & receleasnyssa, gesewenlicra lusta &
ungesewenlicra þæra þe ic æfre gefremede on cyrcan oððe butan
cyrcan.
 12. Ic eom anddetta þæt ic onfeng on minne muð wealworda
& yfelre reþnysse, unnytra blissa þæra þe ic on minum mode
hæbbe minum willan oððe unwillan, gesewenlicra lusta oððe
ungesewenlicra þe ic eagon geseon mihte oððe earum gehyran oððe fotum
ge eode.
 17. Ic eom anddetta for fell, for flæsc, for ban, for sinuwa,
for muð, for tungan, for fet, for feax, for tearas, for mearh, for weres
sædes gewilnunga & wif manna gemanan & for gehwæt ðæs þe
me innan oððe utan gebyrede.
 21. Min drihten ælmihtig ealles þises ic eom þe forgyfnysse
biddende for ealra þinra haligra lufon þæt me næfre deofel naht onne
mæge bestælan æt minum ende dæge ne on domes dæg.
 25. Ic eom anddetta for eall þæt unriht þe ic æfre
gefremede on minum cildhade oððe on minre geogoðe oððe on minre
strengðe oððe on minre ylde þe æfter fulwihte agylte & on
manegum þingum swiðe gode abealh.
 28. Ic eom anddette gode & menniscum men gastcundum læce
sunnan dæges gylta þonne ic gastlic weorc wyrcan sceolde & on þam ic
fela dyde þæs ðe ic don ne scolde on unnettum stedum & setlum ge on
gangum ge on fenge ge on clyppe ge on hlehtre ge on spræce ge on unnyttum
luste ge on monigfealdum receleasnyssum gedyde & on oferæte & on
oferdruncenne.
 35. & me ys & me wæs min unnyt willa miceles to leof ge
on dæg ge on niht ge on æwfæstenum.
 37. Ic gesyngode þæt ic forhogode þa & eac on ðam
beboddagum þinra haligra þonne ic me are biddan scolde ic þa areceleasode
& to læt wæs mine cyrcan to secenne on ealle tid & hi oft sohte
for manne ege swiðor þone for godes.
 41. Ic ðe anddette min drihten þæt ic on eallum godes
bebodum wæs gymeleasra þone ic scolde & ealra synna ic eom anddetta
þæra ðe ic æfre gefremede wið minre sawle þearfe.
 44. & ic bidde ælmihtigne god for his miclan mildheortnysse
þæt he me syg arfæstra þone ic wið hine geworhtage ðæt he me
ne læte sceððan þa fyrenfullan æt minum ende dæge, ne minum
lichaman ne minum gaste, Amen.
 49. Ic andette þe drihten ælmihtig god & sancta marian
þinre haligan moder & eallum halgum & þe bisceop ealle mine synna
þe ic erminge fram minre iuguðe oð ðas tid ongean godes gesetnysse
gefremede on gifernysse & on druncennysse, on unrihthæmede, on galnyssa,
on unrotnyssa & on asolcennyssa, on hyrre & on yfelre gewilnunge, on
andan & on yfelnysse, on hatunge & on geflitfulnyssæ, on mænan
aðe, & on swicolnyssæ, on leasunge & on idele wuldre, on
modignysse, on gesihðe & on leahtre, on gehernysse & on spræce, on
stynce & on repunge, on leasre gewitnyssæ, on gytsunge & on
manslyhte, on æræte & on oferfylle & on eallum þweorum
dædum.
 60. Forþam ic bidde þe & sanctam mariam ures drihtenes
moder & sanctum michahelem þone heahengel & sanctum petrum mid eallum
apostolis & sanctum stephanum mid eallum martiribus & ealle cristes
andetteras & ealle halige & gecorene fæmnan & þe bisceop
þæt ge gebiddan for me þam unwyrðestan synfullan to þam
ælmihtigan gode þæt he us for urum synnum gemiltsige.
 67. Gemiltsige eow se ælmihtiga god & forgyfe eow ealle
eowre synna & alyse eow fram eallum yfelum dædum & gehealde eow fram
eallum synnum & gelæde us crist þæs lyfiendan godes sunu into þam
ecan lyfe, Amen.

END_TEXT
START_TEXT

Conf 9.5 (Forst)
B11.9.5.
Forms of Confession and Absolution (Paris, Biblioth&e`;que Nationale, MS. Lat. 10575): Forster 1927-8, 114.



 1. Broðor ða leofestan, we onlysað eow of synna bendum on
gewrixle ðæs eadegan Petres, ðara apostola ealdres, ðamðe ure
dryhten ðone anweald sealde synna to gebindenne & eft to onlysenne.
 7. Ac swa miclum swa eow tobelimpð eowra synna gewregednes &
us togebyreð sio forgifenes, sie god ælmihtig, lif & hælo, eallum
eowrum synnum forgifen ðurh ðone ðe mid him leofað & ricsað geond
worlda/ world, Amen.

END_TEXT
START_TEXT

Conf 10.1 (Thorpe)
B11.10.1.
Formulas and Directions for the Use of Confessors (Cambridge, Corpus Christi College, MS. 190): Thorpe 1840, II, 224-8.



 1. Ðys syndon þa godcundan bebodu þe we scylon healdan.
 2. Ðæt ys ærest, seo soðe lufu Godes & manna &
clænnysse & fæsten & soðfæstnysse & beon eaðmode &
gemetfæste & fremsume & geþyldige & manþwære &
cumliðe & ælmysfulle & haligwæccan & beon mildheorte &
gesybsume.
 8. And þas þing we scylon forgan, þæt ys, oferhyd &
gytsunge & æfest & ydelne gylp & stala & reaflac &
unrihthæmed & oferdruncenys & morðor & mæne aþas &
leasunga & wyrignyssa & gecyd.
 14. Ðeos tid cymð ymbe twelfmonað þæt ælc man sceal
his scrift gesprecan & be his scriftes leafan on his fæsten fon &
Gode & his scrifte his gyltas andettan þa þe he geworhte oþþe on
manslihte oþþe on morðre oþþe on unrihthæmede oþþe on
ænigum þara þinga þe man wið God agyltan mæg.
 21. Þonne hafa þu rihtne geleafan to Gode & to þysse
godan tide & geornne beo betende þæs þu wite þæt þu geworht
hæbbe mid þinum fæstene & mid þinre ælmyssan & mid þinum
gebedum þe þu betst cunne & ælce Sunnandæg to cyrcan cum &
þær georne for þe sylfne gebide & for eall gefullod folc & for
þinne scrift þonne byst þu on ure eallra gebedrædene.
 30. Min leof, ic þe lære þæt þu þence hu þu hider
on world acenned wære oþþe þurh hwæt oþþe on hwon þu þas
lænan world & hu þin lichama & þin sawl hi gedælan scylon
& syþþan on hwylcere anbidstowe þin sawl bidan mote domes dæges
& eac þa tid þonne þin sawl & þin lichama gegaderode beon
scylon & eft to Godes dome gelædd & þonne þu scealt & ælc
man for his agenum gewyrhtum riht agyldan & onfon æt þam dome.
 41. & syþþan mid sawle & mid lichaman onfon swa ecum
life swa ecum deaþe swa þu ær geworhtest swa ecum life swa ungeendodon
wite.
 45. Ðonne þu on morgen ærest arise sena þe swyþe georne
& Gode bebeod þonne þu þe restan wylle do þæt ylce þinga þe
wið God þurh þinra synna andetnysse & bote þæt God þurh
þæt þe on worlde þine synna forgyfe & æfter worlde ece reste
& his mildheortnysse.
 51. Uton, min leof, geþencan hwylce ure yldran ær wæron
& hwylce we synd nu oþþe hwylce þa synd nu to sceawigenne þa þe
for hund wintrum mid eorðan moldan bewrogene wæron swylce þonne we
beoð sona swa us seo sawl of þam lichaman slypð.
 57. Uton þonne, min leof, þa hwile þe us God unne beorgan us
wið synna & wið þa unþeawas þe us deoful læreð.
 60. Ælc gramfærnys cymð of deofle & ælc geflit &
ælc ungelimp, þonne uton wiðstandam him & liþegian ure mod &
biddan us Godes miltse & his fultumes þæt we magon his bebodu
healdan.
 65. Uton secan ure cyrcean Sunnandagum & mæssedagum &
betweoh þam tidum symble swa betere swa oftor & beorgon us wið æfest
& wið yrre & wið unnytte word & wið oferdruncennysse &
wið tælnysse & wið twyspræcnysse & wið lease gewitnysse
& wið morþor & wið mæne aþas & wið oftrædlic
hæmed & wið ælce unclænnysse ures lichaman.
 73. And uton geþencan hu besceawigende we scylon beon ure sawle
& ures lichaman þa hwile þe us God unne þæt we her beon þæt
we huru æfter þysse worlde reste habbon mid Godes mildse.
 79. Min Drihten, ic þe bidde, þu þe cwæde on þinum
godspelle to eallum rihtgelyfedum mannum, <foreign>Petite et dabitur vobis</foreign>, Biddað
& eow bið geseald.
 82. Ic þe þonne min Drihten eaðmodlice bidde þæt þu me
forgyfe þæt ic þæs bidde þæs þe þin willa sig & minre
sawle ræd on ecnysse & mines worldlifes bletsung anstande.

END_TEXT
START_TEXT

Conf 10.2 (CCCC 320)
B11.10.2.
Formulas and Directions for the Use of Confessors (Cambridge, Corpus Christi College, MS. 320): Dictionary of Old English transcript, edited from MS.



 1. Gelyfst ðu on god ælfmihtine & on þone sunu & on
one halgan gast.
 2. Gelyfst ðu þæt ealle men sceal onarisan on domes dæg.
 2. Ofðincð þe eall þæt þa to yfele hæfst geþoht
& gecweden & geworht god þe sylle forgyfenysse.
 4. Ic bidde þe ærest for godes lufon & for his ege
þæt þu þin lif mid rihte lybbe & þinum drihtne mid eaðmedum
hyre & ðinne cristendom & þin fulwiht wel healde.
 6. & beorh ðe georne wið þa viii heah synna þe se
deoful us wyle mid beswican gif he mæg, þæt syndon morðor & stala
& mæneaðas & unrihtgitsung & unrihthæmed & gifernyssa
& tælnyssa & lease gewitnyssa.
 10. Ac lufa þinne drihten mid eallum mægene & mid eallum
mode inneweardre heortan.
 11. & sing þine gebedu to ælcre tide pater noster &
credan buton þu mare cunne gif þu ne cunne leorna.
 13. & gebide for ðinne fæder & þine moder & for
þinne hlaford & for eall cristen folc.
 13. Ic þe bidde & beode þæt þu gode ælfmihtigum
gehyrsum sy forðam þe me ys micel þearf þæt ic þe riht lære.
 16. & ðe ys neadþearf þæt þu riht do þæt þu
ne/ læte ungeandet ænige synne ðære þe ðu geworht hæbbe ne si
heo naðer ne to þan micel ne eft to þam lytel ne ðe næfre ne þince
to ðam hefig ne to þam uneaðelic ne to þam fullic to secgenne þæt
þu hit læte æfre ænig wiht ungeandet.
 20. & geþenc þæt þu anne nacodne lichaman in ðas
worold brohtest & þu hine scealt eft ana alætan buton þu hwæt for
godes lufon to gode gedo.
 22. & geþenc þæt þe is seo tid swiðe uncuð &
se dæg þæt þu scealt ðas lænan woruld forlætan to godes dome
gelæded beon.
 24. Nis nan leahter swa healic þæt man ne mæge gebetan gif
he his yfeles geswicð & mid soðre hreowsunge his gyltas be lareowa
tæcinge behreowsað.
 26. Se man ðe wile his synna behreowsian & bewepan þonne
mot he georne warnian þæt he eft þam yfelum dædum ne geedlæce.
 28. Se man þe æfter dædbote his manfullan dæda
geedniwað se greman god & he bið þam hunde gelic þe spið &
eft yt þæt he ær spaw.
 30. God ælfmihtig gefultumige us þæt we moton & magon
godes miltse begytan ða hwile þe we on þisum earman life beon moton.

END_TEXT
START_TEXT

Conf 10.3 (Logeman)
B11.10.3.
Formulas and Directions for the Use of Confessors (London, British Library, MS. Cotton Tiberius A.III): Logeman 1889b, 513-15.



 1. Gif þu wilt nu læof ealswa þe micel þearf is andetnysse
don ealra þinra synna þonne do þu þæt mid ealre georfulnysse &
mid ealre eadmodnysse & ne gescamige þe naht for þam þanan cymð
forgifnes.
 4. And butan andetnesse nis nan forgefenes.
 5. Micle betere is þam men þæt him scamige her on life
beforan anan men his synna þonne him scyle eft gescamian on godes dome
ætforan heofenwaran & eorðwaran & helwaran þær ne mæg nan
man nan þing gode bediglian þæs þe he æfre her on life geworhte
godes oþþe yfeles for þam se þe behyt his leahtras ne bið he
gerihtwisad.
 11. & se þe hi soðlice geandet he alysð his sawle of
deaðe ealswa ure leofa drihten on his godspelle cweð, doð dædbote
eowra synna, soðlice heofena rice to eow genealæcð.
 14. Hit micel neod þonne we fela þurh deofles lare doð ongean
godes willan & bebod þæt we þonne eac þurh soðe eadmodnesse and
andetnysse betan þæt georne hreowsigende ealswa hit gesettan halige
fæderas.
 17. & ealle þa yfelan geþanc þe þe on heortan becumað
þurh deofles onbrincg andette þu þa þinum scrirfte þæt þu mote
þurh soðe andetnysse & dædbote habban heofena rice.
 21. Swiðe dysig is se man & dyrstig se þe syngað gelome
beforan godes eagan eallswa we ealles to oft doð.
 22. & he þanne forscamað þæt hit anan men andette for
þam nis nan man on þisum life geboran butan synnum butan gode anunum þe
his leof ful cuð þeos halige & þeos clæne tid lænten
fæstenes.
 26. On þære þu scealt þine gymealæste & for
gægednyssa þinum gaslicum scrifte geandettan & mid fæstene &
mid wæccum & mid gebedum & mid ælmesdædum.
 28. Fram synum þe aþwean þæt þu bliðelice mid
gastlicre blisse þa easterlican mærsunge cristes æristes gebidan mote
& þæs halgan husles þigene mid gelefan underfon to forgifenysse
ealra þinra synna & to geclænnysse deoflicra costnunga.
 32. Þis feortig daga fæsten us is git to teoþing dagum
þæs geares & swa hwæt swa we on twelf monþum misdoð on worde
oþþe on weorce, on dede oþþe on ræde, on æræte oþþe on
oferdrince oþþe on oþrum leahtrum eal we hit magan & motan mid godes
lefe & mid ures scriftes on þissere halgan tide gebetan.
 38. Gif we geornlice ure fæsten begað & ure ælmessan
& gebeda ealswa crist sylf us læreð behydað eower ælmesse
witodlice.
 40. & gebit for eow & ealswa wæter adwæscð þæt
fyr swa adwæscð eac seo ælmesse þa senne.
 41. Drihten on him sylfum astealde þis fæsten & fæste
on an þurh his godcundan mihte feowertig daga & nihta fram eallum
earðlicum biglefum.
 44. Witodlice on eallum tidum gedafenað cristenum mannum þæt
hi gode weorc began & ælmes deda & swa þeah swyþost on þissere
halgan tide for þam þe we habbað micele neode þa hwile þe we her
syndon on þysan lænan life & on þysan gewitendlicum þæt we
þonne on þære toweardan wurulde magan & motan becuman to life
þæs hefoncundan rices & to þam wuldre þære ecan eadignesse
þær we motan siþþan onsorhlice libban & rixian butan ælcere
geendunge mid urum drihtne hælendum criste & mid eallum his halgum.
 52. Gif we hit gehearnian willað mid urum godum dædum nis
nanes mannes mæð þæt mahte oþþe cunne asæcgan eal þæt god
& þa yðnessa þe god hæfð gegearwod eallum þam þe hine
lufiað & his beboda healdan willað & gelestan gif we þonne
willað his willan wercan & on his lufe þurhwunian þonne geearnige we
us butan ælcan tweon heofena rice mid criste selfan & mid eallan his
halgum.
 59. Ealra ærest nu leof aþena þe eadmodlice to earðan on
godes gesihðe to gebede & bide þa eadigan sanctam marian þine leofan
hlæfdian & þa hagan apostolas & halige martiras & þa halgan
confessores & þa mærsodan fæmnen þæt hi gebiddan to drihtne
for þe þæt se ælmihtiga god gesylle þe fulne wisdom & gewitt
& soð andgit to andeteenne ealle þine synna þe þu gemunan mage oþ
þisne andweardan dæg þæt þe næfre deoful æt witan ne mage
þæt þu butan andetnysse & bote heofenan of life ne gewite ær þu
ealle þine synna gebete.
 68. & syðþan aris up glaedlice & bliðelice mid truwan
& mid soðan geleafan & cyð us þine neode & þinra sawla
þearfe & we þe willað swiðe georne mid inweordre heortan fore
gebiddan þæt god ælmihtig þe getiwige & þine bene gehyre.

END_TEXT
START_TEXT

Conf 10.4 (Ker)
B11.10.4.
Formulas and Directions for the Use of Confessors (London, British Library, MS. Cotton Tiberius C.I): Ker 1959, 275-7.



 1. <foreign>O homo indicabo tibi quid sit bonum.</foreign> ðu man þe god secst
and me hæfst gesoht on godes willan nu wylle ic þe tæcan hwæt þe
is god to donne on godes naman se god þe wæs æfre butan ælcum
angynne, se byð æfre butan ælcum ende.
 4. Gelyf eac þæt þu scealt arisan on domes dæg mid þam
ylcan lichaman and saule þe þu onstenst and þær agyldan gescead
beforan godes þrymsetle ealra þæra þinga þe þu geworht hæfst on
wordum and on weorcum and on þinum diglum geþance and þær onfon swa
hwæðer þu nu her geearnost swa ecere blisse swa ecere susle.
 9. And æfter þyssum geleafan þu scealt lufian þinne
drihten of ealre þinre heortan and of eallum þinum mode and of eallum
þinum mægene and toforan eallum oðrum þingum forþam he is ofer ealle
oðre þincg to lufienne and to ondrædenne and eac to wyrðienne forþam
ealle þincg synd þurh hine geworhte and gelyffæste.
 15. Lufa syððan ælcne cristenne mann be þam þe þonne
to gebyrian wylle and hafa clæne geþanc on þysse haligan tide and eac on
oðrum timan to ælcum cristenum menn.
 17. And gyf ænig man wið þe agylt habbe on worde oððe on
weorce forgyf him þæt for godes lufan gyt þu wylle þæt god forgyfe
þe þa gyltas þe þu wyð hine geworht hæfst.
 20. And hafa clænnysse wordes and weorces þæs þu
geforðian mæge forþam nis gode ælmihtigum nan god weorc fullice
andfencge ne licweorðe butan clænnysse ne seo clænnys þe ma butan
oðrum godum weorcum.
 22. And fæst ælce dæg on þys halgum læncgtenfæsten
to rihtes nones and to anes mæles butan sunnandæge anum.
 25. And forga hwit æt þunresdæg nyhst eastran butan þe
untrumnys forwyrne þæt þu hit forgan ne mæge ne swa fæstan swa ic
þe nu gesæd habbe.
 28. And syle ælce dæg þine ælmessan be þam þe þe
to onhagie þeah hit ne sy ne mare þonne se feorða dæl þines hlafes
and an hærinc hit byð swa þeah gode andfencge.
 30. Ne byð him na elles þin fæsten gecweme butan þu hit
mid ælmessan frætewige.
 32. And sec georne þine cyricean ge dæges ge nihtes and bide
ærast þinga for ðe sylfne and þonne for þine magas and for þinne
hlaford and for þone cyncg and for eall cristen folc ge for libbende ge for
licgende.
 35. And scyld þe wið ofermettas and with ærætas and wið
gitsunge and wið oferdruncen and wið andan and wið galnysse and wið
weamodnysse and wið tælnysse and wið lease gewitnysse and wið
manaðas and sleacnysse godes cyricean to secenne and wið ealle unþeawas
þæs þe þu mage wealdan.
 40. And lufa eadmodnysse and cystignysse and rumheortnysse and
gemetfæstnysse ælces þinges and gesibsumnysse and mildheortnysse and
clænnysse and glædnysse mid gefoge and soðfæstnysse and
anrædnysse godra weorca and ealle gode þeawas þæs þu aredigan
mæge þe gode ælmihtigum gecweme synd and licweorðe.
 45. Leof, ic bidde þe wæpman on godes naman and eac beode
þæt þu ne cume onn nanes wifmannes gemanan þurh hæmedþincg ær
eahta niht beon geeastrod.
 48. Gyf þu þonne hit for þinre tyddernysse gehealden ne
mæge gesprec sumne preosthades man þe þu to truwan habbe butan ic þe
getreowe sy and bet hit swa he þe tæce for þam betere þe is þæt
þe sceamige her beforan anum menn þonne beforan ealre heofonware and
eorðware and helware.
 53. And do eac be oðrum gyltum þæt ylce.
 53. And leof, geþenc hu uncuð þe is seo tid þe þu þis
læne lif an forlætan scealt butan þu hwæt her for godes ege and for
his lufan to gode gedo.
 55. Forþam þe is mycel neod þæt þu þa þinc georne
bega þe ic þe nu gesæd habbe ge on þysse tide ge eac on oðre.
 57. Leof, na cweþ þu na on þinum geþance þæt ic þe
feala þinga lære þe ic sylf gehealden næbbe ne gyt na healde forþam
ic wat me sylf þæt swyðe georne.
 60. Ac þeah ic wyrs do þonne ic þe lære ne do þu na swa
swa ic do ac do swa ic þe lære gyf ic þe wel lære.
 61. Micel þearf me is þæt ic þe riht læce and tæce
and þe is mycele mare neod þæt þu hit rihtlice healde.
 63. Ne þince þe na þas word to lange ne to hefige forþam hy
þinceað swiðe sceorte and swyðe weonsume þam þe heora drihten
inlice lufiað and wyrðian wyllað.
 65. Se eca dema þe ah ealra þinga geweald, þe unc mihtelice
gesceop and mildheortlice alysde gestrangie unc to his mæran willan and
geunne unc gyf his willa sy þæt wyt of dæge to dæge motan him
þeonde beon and þære halgan eastertide gebidan and þonne þæs
gehalgodan husles mid clænan lichaman and sawle onfon and æt sumum cyrre
to heofona rices myrihðe becuman þær he mid eallum þam þe his willan
worhtan and gyt weorceað leofað and rixað a on ealra worulda woruld a
butan ælcum ende, amen.

END_TEXT
START_TEXT

Conf 10.5 (Laud Misc 482)
B11.10.5.
Formulas and Directions for the Use of Confessors (Oxford, Bodleian Library, MS. Laud Misc 482, fols. 46-7): Dictionary of Old English transcript, edited from MS.



 1. Ðonne þu þæs mannes andetnesse gehyre & he þe his
dæda bote axige & þu his lifes gescead wite bide hine þonne ærost
for godes lufon & for his ege þæt he his lif mid rihte libbe & his
drihtne mid eadmedum hyre & his cristendom & his fulluht wel gehealde
& his misdæda andette & his sawle læce georne sece & his
fæsten wel bega & his cyrcan clænlice sece & godes beboda georne
hlyste & his larþeowa.
 12. & beod him þæt he hine wið ofermetta healde for
þam þan men is swiðe mycel þearf þæt he him beorge þæt
ofermetta ne forwyrnon his sawle reste.
 16. & ærætas & oferdruncolnys & unrihthæmed
& idel gylp & unsibbe & stala & leasunga & mæneaðas
& lybblac & ealle þas uncysta forbeod him.
 20. & bide hine & lær hine & cweð him to, Ic þe
halsige & beode & hate þæt þu gode ælmihtigum hyrsumige
forþan me is neodþearf þæt ic þe riht lære & þe is
neodþearf þæt þu riht do & þæt þe næfre deofol
beswican.
 25. Ne mote þæt þu læte ænige synne ungeandet
þæra þe þu geworht hæbbe ne seo heo naðer ne to þon mycel ne
eft to þon lytel ne þe næfre ne þince to hefig ne to þam uneaðelic
ne to þam fullic to secganne þæt þu his læte æfre ænig þing
ungeandet.
 32. & geþenc þæt þu ænne nacodne lichaman on þas
woruld brohtest & þu hine scealt eft ana lætan buton þu hwæt for
Godes naman to gode gedo þa hwile þe god þe þisses lifes & þisses
forð gewitendlican geunnan wylle.
 38. & geþenc þæt þe is seo tid swiðe uncuð &
se dæg þe þu scealt þas lænan woruld forlætan & to godes
dome gelæded beon & þonne mid þinre anre sawle riht ægyldan ealra
þinga gehwylces þæs þu ær mid þinum lichaman on þinum life
gefremodest.
 45. Þonne ne bið nan riht þæs þe þu æfre gedydest
godes oððe yfeles godes ælmihtiges eagum bemiðen.

END_TEXT
START_TEXT

Conf 11 (Holthausen)
B11.11.
Title before a Latin Form of Confession: Holthausen 1889, 172.<P>Citation is a single line following ed.</P>



 1. Þis siondon ondetnessa to gode seolfum.

